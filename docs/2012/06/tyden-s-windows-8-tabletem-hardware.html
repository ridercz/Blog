<!DOCTYPE html>
<html>
  <head>
    <meta charset="utf-8" />
    <title>Týden s Windows 8 tabletem: Hardware | ALTAIR.blog</title>
    <meta http-equiv="Content-Type" content="text/html; charset=utf-8" />
    <meta http-equiv="Content-Language" content="cs-CZ" />
    <meta name="Description" content="Ačkoliv se ve svém testu chci zaměřit především na softwarovou stránku věci, sluší se představit i hardware, se nímž pracuji, tedy Samsung 700T." />
    <link rel="stylesheet" type="text/css" href="/content/styles.min.css" />
    <link rel="alternate" type="application/rss+xml" href="/feed.rss" title="RSS Feed" />
  </head>
  <body>
    <header>
      <div>
        <a href="/">
          <img src="/content/images/logo_onwhite.svg" alt="altair.blog" style="height:100px;" />
        </a>
      </div>
    </header>
    <main>
      <h1>Týden s Windows 8 tabletem: Hardware</h1>
      <section class="article">
        <p>Momentálně se nacházím daleko (relativně) od domova, na TechEdu v Amsterdamu. Kromě účasti na konferenci zde také testuji Windows 8 na tabletu – viz <a href="http://www.weblog.rider.cz/articles/270-tyden-s-windows-8-tabletem-den-nula">úvodní článek této série</a>.</p>
<p>Ačkoliv se ve svém testu chci zaměřit především na softwarovou stránku věci, sluší se představit i hardware, se nímž pracuji, tedy Samsung 700T.</p>
<ul>
<li><a href="http://www.samsung.com/us/computer/tablet-pcs/XE700T1A-A04US">Informace na webu výrobce</a></li>
<li><a href="http://www.samsung.com/windowspreview">Windows 8 na tomto tabletu</a></li>
</ul>
<p>Pokud je mi známo, tak se tento model u nás oficiálně neprodává, já ho mám půjčený od české pobočky Microsoftu. Jeho oficiální prodejní cena je 1350 USD, což při prostém přepočtu (bez obvyklých cenových hrátek evropských a českých distributorů) znamená nějakých 28 000 Kč. Na podrobné hodnocení je ještě brzy, ale už dnes mohu prohlásit, že za tyto peníze bych si ho rozhodně nekoupil.</p>
<p>Sluší se poznamenat, že na TechEdu Microsoft Windows 8 na tabletech předvádí snad výhradně právě na tomto zařízení, žádný jiný Windows 8 tablet jsem tady snad neviděl.</p>
<p>Samsung tomuto zařízení říká &quot;business slate&quot;. Není to jenom tablet, celý komplet sestává z celkem pěti kusů hardware:</p>
<p><strong>Vlastní tablet</strong> – přesné rozměry si P. T. čtenář laskavě najde na webu, odhadem ta věc má asi 30 x 18 cm. Podrobněji o něm bude řeč později.</p>
<p><strong>Stojánek/dockovací stanice</strong> – je placka o rozměru asi 10 x 10 x 1.5 cm, na které se nachází napájecí konektor, jeden USB port, zdířka na sluchátka, HDMI a klasický gigabitový Ethernet.</p>
<p>V zavřeném stavu je to kompaktní placička, ze které nic nevyčnívá. Lze otevřít &quot;víčko&quot;, které se stane stojánkem a pod kterým se skrývá dockovací konektor. Když se tablet zasune do stojánku, může se postavit na stůl a sloužit podobně jako běžný notebook. Při připojení svítí pod displejem modrá LEDka, která je naštěstí implementována překvapivě inteligentně, takže svítí jenom decentně a neoslňuje.</p>
<p>Sklon není nijak nastavitelný, což alespoň mně docela vadí. Jsem relativně vysoký a monitor potřebuji vysoko a nebo hodně sklopený, abych na něj koukal &quot;zeshora&quot;. To tady možné není. Displej má technologii IPS (nebo jak se to jmenuje), takže má široký pozorovací úhel bez zkreslení barev, takže to objektivně není takový problém. Ale síla zvyku je síla zvyku, takže se podvědomě hrbím a bolí mne za krkem.</p>
<p>U toho bych měl strach i u Microsoft Surface – podle obrázků má stojánek vestavěný (což je plus), ale nejspíš také nenastavitelný (což je mínus).</p>
<p><strong>Napájecí zdroj</strong> je sympaticky malý a placatý. Pro starší generaci řeknu, že je velký asi jako audiokazeta v obalu, pro mladší jako mírně sešlápnutý balíček cigaret :)</p>
<p><strong>Klávesnice</strong> je velmi plochá a tenká, na výšku má asi 5 mm. V zadní části je zhruba centimetrový výstupek, v němž jsou uloženy dvě mikrotužkové baterie, které ji pohánějí. Díky tomu je na stole nakloněná a ne plochá, takže se na ní dá psát relativně dobře.</p>
<p>To je mimochodem druhá moje zásadní obava ze Surface: podle fotek budou obě klávesnice úplně &quot;placaté&quot; a budou ležet na stole úplně těsně. Vzhledem k tomu, že nedokážu psát ani na běžné klávesnici, pokud nemá vzadu zvednuté nožičky aspoň na ten centimetr, docela se toho bojím.</p>
<p>Klávesnice je &quot;ostrůvková&quot;, s plochými klávesami, což se někomu líbí, mne osobně to dost irituje. Naštěstí se připojuje přes běžný Bluetooth, takže není problém ji nahradit něčím komfortnějším, pokud tomu dáte přednost i za cenu menší elegance a větších rozměrů.</p>
<p>Rozložení je víceméně standardní notebookové, ovšem krev mi pije absence kláves PgUp, PgDn, Home a End – musejí se volat přes Fn. Většinu lidí to asi netrápí, protože beztak nevědí, k čemu je to dobré, ale já je používám velmi často, na což si pravidelně vzpomenu pokaždé, když musím používat klávesnici, kde chybí.</p>
<p>Posledním kouskem do sbírky je <strong>dotykové pero</strong>. Displej má jakousi kombinaci klasického přesného tabletového digitizéru na pero a kapacitního displeje pro ovládání prstem. Pero se mi už párkrát náramně hodilo, protože jsem nepřišel na to, jak bez něj udělat &quot;right click&quot; – delší podržení funguje jenom někdy a někde.</p>
<h2 id="popis-tabletu">Popis tabletu</h2>
<p>Jak jsem již byl pravil, vlastní tablet je placka o rozměrech cca. 30 x 18 x 0.8 cm. Většinu přední strany logicky zabírá displej, který má rozlišení 1366 x 768 bodů, tedy v poměru stran 16:9, který pokládám za extrémně hovadský všeobecně a pro použití na tabletu obzvláště, o čemž bude řeč v dalším pokračování.</p>
<p>Levá strana oplývá konektorem na přímé připojení napájecího zdroje (bez docku), Mini-HDMI výstupem, tlačítky na ovládání hlasitosti, sdruženým konektorem na mikrofon/sluchátka/headset a jediným USB portem, který zařízení má. V horní části jsou dva otvory vestavěného mikrofonu a slot na Micro SDHC kartu.</p>
<p>Na pravé straně je pak hlavní vypínač (mírně zapuštěný, aby se nedal stisknout omylem), tlačítko na uzamčení automatického otáčení displeje a slot na SIM kartu. Do něj se karta pro zmatení nepřítele vkládá jinak, než jaká je orientace symbolu jejího označení a navíc je nutné ji něčím špičatým zarvat dost hluboko, následkem čehož jsem ji vkládal asi na osmý pokus a moc se těším na to, jak ji budu vyndávat. Na spodní hraně je jenom konektor docku.</p>
<p>V rámečku nad displejem je přední kamera, kdesi na zadní straně zadní kamera (podrobněji jsem ne nezkoumal, protože jsou mi k ničemu obě) a pod displejem je tlačítko Home/Windows.</p>
<p>Z hlediska řemeslného zpracování to vypadá dobře, tablet působí robustním dojmem, nikde nic nevrže a nezlobí. Například proto, že nikde nejsou žádná dvířka a západky, protože v zařízení není žádná vyměnitelná součást – ani baterie, ani paměti, ani disk nelze vyměnit.</p>
<p>Z výpočetního hlediska není tablet žádné ořezávátko:</p>
<ul>
<li><strong>Procesor:</strong> Intel Core i5 2467M</li>
<li><strong>Paměť:</strong> 4 GB</li>
<li><strong>Disk:</strong> 60 GB SSD</li>
<li><strong>Grafika:</strong> nějaká Intel HD, bližší informace jsem nehledal</li>
<li><strong>Komunikace:</strong> 3G modem, WiFi, Bluetooth, USB 2.0 (1x na těle, 1x na docku), Ethernet (pouze na docku)</li>
<li><strong>Senzory:</strong> okolní osvětlení, akcelerometr a NFC, které nemám jak vyzkoušet</li>
</ul>
<p>Jedná se tedy o docela slušnou konfiguraci. Překvapuje mne absence GPS, která by u tohoto zařízení měla smysl a stojí pár korun. Za nejslabší místo pokládám jen 60 GB disk, ale údajně existuje i 128 GB verze. Zamrzí zejména v kombinaci s absencí rychlého rozhraní pro připojení externího disku (eSATA nebo USB 3.0 – tedy, tiše předpokládám, konektor není modrý a žádné 3.0 zařízení na otestování nemám).</p>
<p>Čtyři giga paměti jsou pro běžného uživatele dostačující, mně na běžnou práci stačí taky, i když uznávám, že s 16 GB se mi na mém ThinkPadu dýchá lépe. Nicméně rozjel jsem tu zatím bez problémů a svižně zatím vše, co jsem potřeboval – Visual Studio 2012, SQL Express 2012, Photoshop CS6…</p>
<p>Celá ta sranda by podle reakcí uživatelů na různých fórech měla vydržet běžet 8-9 hodin z baterek. Mně to hlásí něco přes dvě hodiny, ale je to testovací a recenzní kousek, který přede mnou nejspíš mělo dost lidí a je otázka, jak se k baterce chovali. Také je otázka, jak je kalibrovaná atd., v praxi jsem to ještě nevyzkoušel, protože na TechEdu skoro celý den nešla WiFi a vesměs jsem neměl důvod s tabletem nějak dlouhodobě pracovat. Otestuji další den a výsledky – spolu s vyjádřením k Windows 8 a Metro rozhraní – dám k lepšímu v dalším pokračování.</p>

      </section>
    </main>
    <footer>
      Footer
    </footer>
  </body>
</html>