<!-- dcterms:identifier = riderweblog#10 -->
<!-- dcterms:title = In Medias Res -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2003-02-14T19:01:21+01:00 -->
<!-- dcterms:dateAccepted = 2003-02-14T19:01:21+01:00 -->

Bojoval jsem s pokušením použít pro nadpis tohoto zápisu "In Medias Res" - a jak je vidět, prohrál jsem :-) Jedná se o titul sloupku o médiích v Reflexu nebo Týdnu (jsem příliš líný, než abych se zvedl a šel se podívat, který z těch plátků to je). Z věcného hlediska je to samozřejmě nesmysl, protože dotyčný výraz znamená "přímo k věci" a nevím, proč se mi tak dere na jazyk.

V každém případě naprosto přesně vím, kdy a kde jsem přišel na myšlenku napsat povídání o svém vztahu k médiím. Bylo to včera okolo půl desáté večer, na pánské toaletě pizzerie Galaxie, kde jsem stižen průjmem vysedával a na mobilu si četl zprávy ČTK. K politickým tanečkům okolo volby prezidenta prostředí jako stvořené.

Tak či onak, základním zdrojem mých zpráv je Internet. Aktuální informace čerpám především od [ČTK](http://www.cn.cz). Doplňkové informace beru zejména z [CNN](http://www.cnn.com). Dokud existovala samostatně, používal jsem i elektronickou verzi Práva - Flashnews, především kvůli komentářům. Byť jsem s nimi ne vždy souhlasil, byly zajímavé. Sloučení se seznamími [Novinkami](http://www.novinky.cz) podle mého soudu bylo krok špatným směrem, protože značná část funkčnosti webu vzala za své (zejména e-mailové přehledy mne mrzí).

V neposlední řadě využívám monitoringu zpravodajství na serveru [Právě dnes](http://www.pravednes.cz/). Zajímavá automatická rešeršní služba, byť bohužel placená. Novinářům ale nabízí služby zdarma. Těch několik stovek článků mne do této kategorie řadí a tohle je jedna z mála výhod, které to přináší.

A to je v podstatě všechno. Televizní zpravodajství vidím leda omylem (obecně televizi zapínám zřídka), rádio nemám.

A tištěná média? Pravidelně čtu Reflex a Týden, většinou v každém čísle najdu tak dva zajímavé články. Dále se snažím odebírat českou edici [National Geographic](http://www.national-geographic.cz), ale neustále mám problémy s jejich distribuční společností Send, pro kterou je zřejmě neřešitelným problémem člověk, mající jinou adresu fakturační a jinou dodací. Ach jo.

Občas čtu ještě [Chip](http://www.chip.cz), když mi dojde jako autorský výtisk, ale jinak v počítačové branži považuji tištěná média s jejich periodou výroby za dost nepraktická.

Zajímavý projekt, kterému občas popřeju pozornosti, je [Google news](http://news.google.com/). Jedná se o automaticky generovaný přehled zpráv z různých zdrojů. Dává docela dobrou představu o tom, co Američany (neboť se jedná pouze o anglofonní média a zejména z USA) zajímá nejvíc. Logicky, momentálně je hlavním tématem válka s Irákem.

Na výše uvedeném projektu je nejzajímavější to, že je možno číst články se stejným tématem z více různých zdrojů a porovnávat je. Což je něco, co v ČR nehrozí - pokud jde o zpravodajství, přijdou mi všechny české deníky (včetně těch tištěných, když se mi náhodou nějaký dostane pod ruku) rovnocenné -- všechny přebírají zprávy ČTK a tím jejich informovanost v zásadě končí, články na totéž téma jsou v různých novinách v zásadě stejné, jejich byť jenom stylistická odlišnost je v mezích statistické chyby. Ach jo.