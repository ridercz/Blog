<!-- dcterms:identifier = riderweblog#12 -->
<!-- dcterms:title = Internetovým guru snadno a rychle - první lekce -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2003-02-17T05:11:34+01:00 -->
<!-- dcterms:dateAccepted = 2003-02-17T05:11:34+01:00 -->

Přes své nesporné mládí jsem si stihl vybudovat poměrně slušnou pověst odborníka na microsoftí webové technologie. Neustále si pohrávám s myšlenkou, že začnu fakturovat Microsoftu provoz hotline ;-)

Dnes v 04:45:27 jsem přes ICQ obdržel od naprosto neznámého člověka tento dotaz: *Lze prostrednictvim ASP.NET skriptu vytvorit MDB databazi?*

Chvíli jsem přemýšlel, zda mám onomu člověku v duchu nejlepších zásad formální logiky odpovědět "ano", ale pak jsem se rozhodl, že takhle nad ránem nebudu na lidi tako ošklivý, takže jsem o 61 sekud později kontroval o něco méně stručnou odpovědí: *[http://www.visual-basic-data-mining.net/Forum/ShowPost.aspx?PostID=34](http://www.visual-basic-data-mining.net/Forum/ShowPost.aspx?PostID=34)*

Výjimečně to sem nepíšu proto, abych se pochlubil vlastní genialitou. Není čím. Dotyčná stránka je jeden z prvních odkazů, které vyplivne [Google](http://www.google.com) na dotaz [*create mdb vb.net*](http://www.google.com/search?hl=en&ie=UTF-8&oe=UTF-8&q=create+mdb+vb.net).

V dobách, kdy počítače byly dřevěné a šlapací a Internet byl ještě mladý, byl prý uskutečněn zajímavý experiment. Prokázal, že [Daniel Dočekal](http://www.pooh.cz) je schopen odpovídat na odborné otázky rychleji, než je mu je schopno pět koordinovaných tazatelů pokládat. Nevím zda je to jenom legenda, ale pokud nikoliv, začínám chápat, jak to dokázal :-)

Staré, tuším že anglické, úsloví praví, že *můžeš přivést koně k vodě, ale nemůžeš ho donutit aby pil*. Internet je největší studnice vědění, jakou kdy lidská civilizace vytvořila. Přijít k ní je snadné.