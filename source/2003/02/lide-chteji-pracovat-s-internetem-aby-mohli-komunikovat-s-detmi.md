<!-- dcterms:identifier = riderweblog#11 -->
<!-- dcterms:title = Lidé chtějí pracovat s Internetem, aby mohli komunikovat s dětmi -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2003-02-16T14:35:58+01:00 -->
<!-- dcterms:dateAccepted = 2003-02-16T14:35:58+01:00 -->

Dnes mne zaujala [tato](http://www.ceskenoviny.cz/view-id.php4?id=20030212E03486) zpráva ČTK: *Naučit se práci s počítačem, aby mohli komunikovat se svými dětmi, které odmítají zasílat jiné než emailové dopisy, je častá motivace lidí, kteří se v prvním týdnu od vyhlášení přihlásili do kurzů národního programu počítačové gramotnosti.*

Minimálně mne těší, že nejsem sám, kdo odmítá s rodinou komunikovat jinak, než elektronickou cestou. Ostatně, odmítám tak komunikovat s *kýmkoliv*, nevidím důvod, proč by zrovna rodina měla být výjimkou. Ostatně, proto jsem svým rodičům věnoval již dva počítače :-)

V listinné podobě posílám posledních pár let jenom faktury a trestní oznámení -- což jak jistě uznáte není to, čím člověk zpravidla obdařuje rodinné příslušníky.

V této souvislosti si vždycky vzpomínám na výrok své babičky, která mi už asi v sedmi letech - kdy jsem uměl rychleji psát na psacím stroji než rukou - prorokovala, že jednou budu své holce psát milostné dopisy na stroji. Vzhledem k jejímu věku je omluvitelné, že se dopustila drobné chybičky - všechny které jsem napsal, jsem posílal e-mailem.