<!-- dcterms:identifier = riderweblog#34 -->
<!-- dcterms:title = Internet za paušál – od Eurotelu -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2003-03-31T15:28:53+02:00 -->
<!-- dcterms:dateAccepted = 2003-03-31T15:28:53+02:00 -->

Zaplaťte tisíc korun a máte neomezený přístup na Internet odkudkoliv, bez dalších poplatků! Přesně to nabízí od prvního dubna (a není to apríl) svým zákazníkům Eurotel. K jakémukoliv standardnímu hlasovému tarifu si nyní můžete aktivovat program [Data Nonstop](http://www.eurotel.cz/site/cz/servicesAndTariffs/services.html?list=23292). Zaplatíte za něj 1000 Kč (bez 5% DPH) , a budete moci libovolně využívat služby GPRS – bez počítání objemu přenesených dat.

Vysokorychlostní připojení pomocí GPRS je, co do rychlosti, srovnatelné s běžným dial-upem. Díky tomu je tato nabídka aktuální i pro zákazníky, kteří nepotřebují ani tak „mobilní Internet“, jako rozumné pevné připojení k Internetu.

Svou cenou je totiž tato nabídka na trhu obecně nejvýhodnější. Eurotel tak dává šanci těm, kdo byli doposud odkázáni na dial-up prostě proto, že k nim nevede kabelová televize, nelze zavést ADSL a nejsou v oblasti pokrytí nějakým wireless signálem.

Podle mého názoru tato akce souvisí s úmyslem Eurotelu spustit v roce 2005 UMTS síť. Hlavní výhodou sítí 2.5G a 3G je právě podpora datových služeb. A Eurotel potřebuje naučit svoje zákazníky, aby tyto datové služby využívali. Momentálně panuje ve společnosti (ne zcela oprávněný) názor, že jakékoliv připojení  k Internetu přes mobil je strašně drahé a pro normální lidi se nehodí, používá se jenom na důležité věci a pro práci. Tento krok Eurotelu je signálem, že mobilní Internet bude možno využívat i pro zábavu a přiblíží ho tak chápáním více pevnému připojení. A samozřejmě, připraví půdu pro UMTS, který podobné služby nabídne v mnohem širším rozsahu a vyšší kvalitě.