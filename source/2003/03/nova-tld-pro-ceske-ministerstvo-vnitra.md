<!-- dcterms:identifier = riderweblog#30 -->
<!-- dcterms:title = Nová TLD pro české ministerstvo vnitra -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2003-03-21T19:35:23+01:00 -->
<!-- dcterms:dateAccepted = 2003-03-21T19:35:23+01:00 -->

[Ministerstvo vnitra České republiky](http://www.mvcr.cz/) chystá internetovou expanzi!

Před již drahnou dobou zřídilo vlastní webové stránky, které jsou přímo etalonem grafické invence, přehlednosti a uživatelské přívětivosti.

Započalo s vysíláním [Rádia Vnitro](http://www.mvcr.cz/radio/), kterýžto projekt se na českém Internetu setkal s tak nadšeným a vřelým ohlasem, jaké jsme do té doby neviděli.

Nejnovějším pokrokovým počinem jest zveřejnění [registru svazků bývalé Státní bezpečnosti](http://mvcr.iol.cz/), kterýžto počin může sloužit jako zářný příklad přesného odhadu zájmu, jakož i bezchybné technické realizace.

Je tedy jenom logické, že pro české Ministerstvo vnitra je ccTLD **cz.** přiřazená České republice příliš malá. Rozhodla se expandovat, a proto začala používat novou, dosud zcela volnou TLD **aa.** Prvním zaznamenaným počinem tohoto typu je přidělení e-mailových adres **mullerova@mail.let.aa** a **mikešova@mail.let.aa** [Informačnímu centru rodných čísel](http://www.mvcr.cz/statistiky/cro/rodna_c.html).

Za zmínku slouží též obdivuhodná progresivita, s jakou ministerstvo zavedlo technologii, umožňující v e-mailových adresách používat též znaky s českými diakritickými znaménky.

Ostatně, pokrokovost je vidět i v tom, že nová doména zaskočila i slovutnou [Internet Assigned Numbers Authority](http://www.iana.org), která ji zatím nestihla zveřejnit ani v registru [gTLD](http://www.iana.org/gtld/gtld.htm), ani [ccTLD](http://www.iana.org/cctld/cctld-whois.htm). Želbohu, ani do root DNS serverů, takže doména je širému Internetu nedostupná, díky k samým nebesům sahající neschopnosti IANA a dalších organizací, které Internetu vládnou.

E-mailem zasílám MVČR svou upřímnou gratulaci, dostane-li se mi odpovědi, neprodleně ji zde zveřejním.

Genialita a zodpovědnost, s jakou k problému MVČR přistupuje, nechť je mementem, které by nám mělo stále připomínat, že vláda nad Internetem by měla být z [nezodpovědných rukou](http://www.isoc.org/) svěřena do laskavé, stabilní a zodpovědné péče neomilného Státu, nechť vzkvétá a je mu vzdána čest.