<!-- dcterms:identifier = riderweblog#23 -->
<!-- dcterms:title = Rozdíl jasně vidíte! -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2003-03-09T03:12:39+01:00 -->
<!-- dcterms:dateAccepted = 2003-03-09T03:12:39+01:00 -->

Že se [rodiče učí pracovat s Internetem, aby mohli komunikovat se svými dětmi](http://weblog.rider.cz/ShowRecord.aspx?day=20030216) jsem už psal. Moji rodiče si také stěžují, že nevědí co dělám. Považuji za jaksi nadbytečné je informovat o svých činech, názorech a pocitech. Vše, co si přeji, aby se svět o mně dozvěděl, publikuji prostřednictvím Internetu. Tak nějak jsem si ovšem uvědomil, že moji příbuzní jsou zřejmě asi jediní lidé v celé dot-cz, kteří o mých webových stránkách nevědí. Tak teď už vědí a doufám, že si budou schopni tento příspěvek přečíst!

Předvčerejšek si zaslouží zápis do weblogu též tím, že jsem po dlouhé době zase uklidil své doupě. Došlo k tomu tak, že jsem začal hledat psa a našel jsem ho, jak spokojeně spí pod hromadou papírů.

Papíry jsem víceméně náhodně rozdělil do odpadkového koše a krabice s podklady pro účetnictví (věřím, že si s tím můj daňový poradce poradí ;-). Největší problém byl jako obvykle s kabely.

Moje počítačové kabely totiž trpí fixní ideou, že jsou rohožkou, takže bez ohledu na to, jak pečlivě je roztřídím a smotám, do rána ze sebe stejně upletou rohožku. Obávám se, že je to jedna z věcí, se kterými se prostě budu muset naučit žít.

Při této příležitosti jsem si také vzpomněl na své rodiče a podnikl krok popsaný o několik odstavců výše. Můj otec totiž svého času sháněl obaly na CD. Nemám sice nejmenší tušení, k čemu mu budou, protože AFAIK nedisponuje vypalovačkou, ale nějaké jsem mu poslal - ty co jsem různě našel po pokoji. Letmým odhadem jich bude něco okolo stovky. Docela by mne zajímalo, kde se tady vzaly a hlavně co se stalo s těmi cédéčky, co v nich měly být...

![Fotografie (55 kB)](https://www.cdn.altairis.cz/Blog/before_after.jpg)

Výše uvedená fotografie zachycuje moji pracovnu "before and after". Publikuji ji zde zejména co historickou zajímavost, protože zobrazený stav (tj. prázdná pohovka i podlaha) nebude nepochybně trvat příliš dlouho. A také proto, že dala tomuto zápisu název. Když ji spatřila Mysh, tónem konferenciéra teleshoppingu reagovala slovy: *"Předtím a potom! Rozdíl jasně vidíte!"*