<!-- dcterms:identifier = riderweblog#44 -->
<!-- dcterms:title = Chraňte před mentálně postiženými! -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2003-04-12T20:08:52+02:00 -->
<!-- dcterms:dateAccepted = 2003-04-12T20:08:52+02:00 -->

Ačkoliv jeden humorista dnes svět opustil, o zábavné okamžiky není nouze. Leckdy se však jedná o kouzlo nechtěného. Moje [bestijčí polovička](http://www.bestijka.cz) dnes zakoupila kuchyňské váhy. Jednu z mnoha vrstev obalu tvoří igelitvý sáček, nesoucí v odhadem deseti jazycích výstražný nápis:

![](https://www.cdn.altairis.cz/Blog/sacek.jpg)

**Plastové sáčky mohou být nebezpečné - riziko udušení. Uložte tento sáček mimo dosah kojenců, dětí a mentálně postižených.** Na varování tohoto typu jsem už zvyklý, ale zajímalo by mne, jaké nařízení čí soudní rozhodnutí vedlo k zahrnutí mentálně postižených do výčtu rizikových osob.

Ostatně, mám-li vycházet ze svých životních zkušeností, zařadil bych tam především osoby sice normální, ale oplývající blbými nápady.

Obdobně zábavnou zkušenost jsem zažil i včera. Byl mi dodán náhradní napájecí zdroj k notebooku (abych nemusel ten hlavní pokaždé pracně vymotávat z několika kilometrů ostatních kabelů). Kromě osmistránkového návodu k použití (na zdroji jsou dva nezáměnné konektory a jedna LED dioda) byly kabelu samotném nalepeny čtyři papírové "vlaječky", z nichž ta největší nesla v několika jazycích upozornění, že používání klávesnic bylo spojováno se zdravotními obtížemi a že si mám od firmy Hewlett-Packard vyžádat příručku "Working in comfort", abych jim předešel.

Občas si připadám, jako bych žil v nějakém divném světě...

Mimochodem: inteligentnější výrobci sáčky nepotiskují, ale dělají je děrované.