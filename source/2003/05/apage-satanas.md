<!-- dcterms:identifier = riderweblog#53 -->
<!-- dcterms:title = Apage satanas! -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2003-05-16T21:46:21+02:00 -->
<!-- dcterms:dateAccepted = 2003-05-16T21:46:21+02:00 -->

Zákonodárné iniciativy KDU-ČSL pro mne představují obveselení v nudné šedi všedního dne. Možná by byl dobrý nápad vyhlásit nějakou cenu "<strong>Nejblbější nápad volebního období</strong>". Vyhodnocovala a slavnostně by se předávala tak týden řed volbami do PSP.

Vedle [protipotratového zákona](http://weblog.rider.cz/ShowRecord.aspx?day=20030505), který jsem si zde již bral do úst, by si nepochybně nějaké ocenění zasloužila i nejnovější státotvorná snaha lidovců, konkrétně snaha dát rodičům více [volebních hlasů](http://zpravy.idnes.cz/domaci.asp?r=domaci&c=A030516_091159_domaci_has&l=1&t=A030516_091159_domaci_has&r2=domaci), než bezdětným občanům - za každé dítě jedno.

Některé možné problémy již ve svém [komentáři](http://weblog.alraune.cz/CommentList.aspx?day=20030514#20030516133809) na Alraunině blogu nastínila má drahá polovička. Já bych se přidal také s několika stručnými dotazy: Jak se bude celá situace řešit dejme tomu u svobodných matek? Slibují si snad lidovci od tohoto návrhu, že se budou otcové houfně hlásit ke svým bastardům, aby získali hlas navíc?

Podle výše citované zprávy jest cílem tohoto stupidního návrhu posílit upadající roli rodiny ve společnosti. Zřejmě tedy můžeme čekat, že dané zvýhodnění bude podmíněno tím, že se dítě narodí nejdříve devět měsíců po svatbě (pokud možno samozřejmě církevní) a oba rodiče podepíší písemné prohlášení, že se v nejbližším volebním období nerozvedou.

Poslanci KDU-ČSL se zřejmě nemohou smířit s tím, že takzvaný "úpadek tradičních hodnot" není ve skutečnosti úpadkem, ale přirozeným vývojem. Naplněním starých pojmů novými významy.

Tak se mi na jazyk dere melodie písničky [Apage satanas](http://www.arakain.cz/03diskografie/cdgamblive.htm) od letitého "příznivce" lidovců, rockera Aleše Brichty:

> Jedenáct je přikázání
> deset znáš a lhát tě právě učí
> dvanáctý je o poznání
> kdo je ten co do duše ti hučí

Nemám nic proti víře v Boha, mám pár připomínek vůči náboženství a hodně proti církvím. Ale jsem přesvědčen, že politické aktivity "křesťanů" škodí všem třem. Nevím toho o křesťanství mnoho, ale předpokládám, že s <em>tímhle</em> nemá nic společného.

I když, jak nad tím tak přemýšlím, jisté části křesťanské věrouky mají něco do sebe. První cenou ve výše uvedené soutěži by mohl být například dlouhodobý pobyt v očistci.