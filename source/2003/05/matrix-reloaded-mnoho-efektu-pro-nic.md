<!-- dcterms:identifier = riderweblog#58 -->
<!-- dcterms:title = Matrix Reloaded: Mnoho efektů pro nic -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2003-05-27T14:40:32+02:00 -->
<!-- dcterms:dateAccepted = 2003-05-27T14:40:32+02:00 -->

Asi nikoho nepřekvapí, že film **The Matrix** patří k mým nejoblíbenějším. Včera jsem viděl i jeho pokračování, film **Matrix Reloaded**.

Říká se, že pokračování veleúspěšných filmů nebývá dobré, že "první díly jsou nejlepší". V zásadě s tím souhlasím, v případě Matrixu jsem ale doufal v opak. Autoři od samého počátku hlásali, že se bude jednat o trilogii, a to ještě předtím, než měl Matrix velký komerční úspěch.

Bohužel, nezadařilo se.

Matrix stál na dobré myšlence, podpořené působivými efekty, které ovšem nebyly samoúčelné. Matrix Reloaded stojí na působivých efektech a myšlenky nevidět.

Najdete v něm spoustu soubojů, zastavování letících kulek a zpomalených záběrů. Často podle mého názoru zbytečně dlouhých a přecházejících až do komična.

Některé záběry jako by do filmu nepatřily. Například scéna se shromážděním v chrámu Zionu je neobyčejně působivá (včetně následné milostné scény Nea a Trinity). Ale patří do jiného filmu, ne do Matrixu.

Nejsilnější stránkou nového dílu je hudba, která se od minula - kdy byla stejně excelentní - snad ještě zlepšila.

Zbytek filmu si rozhodně nezaslouží zatracení, ale ani vynášení do nebes. A na třetí díl se těším daleko méně, než na druhý.