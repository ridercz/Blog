<!-- dcterms:identifier = riderweblog#64 -->
<!-- dcterms:title = Sladká prdelka páně premiérova -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2003-06-14T00:34:34+02:00 -->
<!-- dcterms:dateAccepted = 2003-06-14T00:34:34+02:00 -->

Tak nějak si říkám, zda nežiji v nějakém divném státě. Z [článku na iDnes](http://zpravy.idnes.cz/eunie.asp?r=eunie&c=A030611_103507_eunie_mhk&l=1), dotazů a odpovědí **Vladimíra Špidly**:

> "Máte prý na pravé hýždi malé tetování ve tvaru pětilisté růže. Můžete nám k tomu říct víc?" ptala se jedna ze čtenářek.
> 
> Špidla s odpovědí neváhal: "Chodil jsem do školy s mnoha dámami, jenom málo z nich ví, jaké mám hýždě. Možná, že bych mohl upřesnit, jedná se o zlatou pětilistou růži na modrém poli."

Roztomilé. Bonmot o podobenství s místy, kam hlasy [zatím 84% voličů](http://www.ceskenoviny.cz/view-id.php4?vid=126156) směřujeme, se nabízí až příliš.

Skoro stejně roztomilý, jako Špidlova potetovaná prdelka, je předseda PSP Lubomír Zaorálek: *Po mnoha letech je to zase jednou, kdy se můžeme sami a dobrovolně rozhodnout, kam chceme v Evropě patřit.* Že vzhledem k rozložení sil v budoucích Evropských strukturách také naposledy, to mu zabránila dodat zřejmě vrozená skromnost a plachost.

Zato chování [Václava Klause](http://www.cn.cz/view-id.php4?id=20030613F01392), který se ohledně vstupu do EU chová přesně podle hesla "*neříkám tak ani tak, ale na má slova dojde*", roztomilost postrádá zcela. Jeden z důvodů, proč jsem ho pokládal za příhodného kandidáta (viz [Země bez prezidenta](http://weblog.rider.cz/ShowRecord.aspx?day=20030130) a [Není kam postoupit](http://weblog.rider.cz/ShowRecord.aspx?day=20030307#035214)), jsou jeho obvykle jasné postoje a názory, se kterými lze sice nesouhlasit, ale alespoň je lze pochopit. Velebný majestát sídla českých králů asi působí i v jedenadacátém století.