<!-- dcterms:identifier = riderweblog#88 -->
<!-- dcterms:title = Eurotel: Umíme zastavit čas -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2003-09-12T01:58:46+02:00 -->
<!-- dcterms:dateAccepted = 2003-09-12T01:58:46+02:00 -->

Pokud to o mně ještě nevíte, tak <em>miluju reklamy</em>, zejména pak ty televizní a filmové. Tvůrci filmu mají nejméně hodinu na to, aby odvyprávěli příběh. Tvůrce televizní reklamy na to má v průměru okolo čtyřiceti vteřin.

Některá videa mají vestavěnou funkci přeskakování reklam - při nahrávání na reklamu vypnou. Já bych uvítal funkci přesně opačnou. Kdyby už jenom proto, že občas (typicky v případě TV Nova) jsou reklamy to nejlepší, co lze v televizi shlédnout.

Myslím si, že úroveň reklamy - a zejména té televizní - je jedním z parametrů, podle kterých je možno určit ekonomickou i kulturní úroveň národa.

Řekl bych, že úroveň (inteligence, míra invence, vtipu apod.) reklamy je přímo úměrná úrovni předpokládané cílové skupiny. Proto jsou asi reklamy na prací prášky veskrze pitomé - a dobré reklamy jsou buď "brand" (propagaci značky, nikoliv konkrétního výrobku), nebo na dražší výrobky či služby (například automobily).

Reklamní čas v televizi v prime-time je tak drahý, že zadavatelé reklamy nechtějí riskovat a tedy musejí sázet na jistotu. Experimentů se dočkáme spíše v tiskové reklamě, která je o řád levnější.

V duchu výše uvedené teorie mne obsah reklamních bloků naplňuje mírným optimismem, pokud jde o současnou a výhledovou úroveň národa českého. Zdá se mi, že oproti letům minulým reklam stupidních ubylo a kvalitních přibylo.

Pomyslný žebříček kvality TV reklam u mne už nějakou dobu vede [Eurotel](http://www.eurotel.cz). Možná je to tím, že sází na známá a kvalitní jména. Ovšem nikoliv lacině ukazováním "známých tváří", ale v případě výběru hudby a autorů reklamy.

Kdybych služeb Eurotelu nevyužíval už nějakou dobu, reklama "Umím zastavit čas" (ke stažení jako [MPEG-1, 9.8 MB](/files/eurotel_zastavit_cas.mpg)) by byla způsobilá mne k tomu přesvědčit. Má nápad a působivé zpracování.