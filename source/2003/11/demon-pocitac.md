<!-- dcterms:identifier = riderweblog#97 -->
<!-- dcterms:title = Démon počítač -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2003-11-01T04:52:19+01:00 -->
<!-- dcterms:dateAccepted = 2003-11-01T04:52:19+01:00 -->

Obecně přijímaný názor "Televize kazí mládež" se nám úspěšně rozrůstá i do podoby "Počítače kazí mládež". [Článek na Novinkách](http://www.novinky.cz/01/86/74.html) úspěšně staví počítač do jedné roviny s televizí.

Démonizace počítačů podle mého názoru pomíjí jeden základní fakt: že počítač je jenom *nástroj*, prostředek. Doba, kdy lidé používali počítače kvůli jim samým je už dávno pryč. Nyní lidé používají počítač jako nástroj k různým jiným činnostem: poslouchání hudby, komunikace s jinými lidmi...

Navíc specificky rozdíl mezi počítačem (zejména připojeným k Internetu) a televizí spočívá v tom, že počítač je interaktivní. TV představuje kontinuální jednosměrný proud, který divák nemá možnost nijak zásadně řídit. Zatímco počítač je svému uživateli podřízen.

Sama skutečnost, že někdo sedí u počítače, nevypovídá o ničem. Prostřednictvím počítače může dělat *cokoliv* od hlubokých intelektuálních debat po střílečky.

Navíc mne rozesmál mezititulek zprávy: "**Dívky tráví na počítači méně času než chlapci**". Za posledních zhruba osm let jsem u počítače strávil větší část doby, kdy jsem byl vzhůru. Nicméně chvil, kdy jsem byl *na* počítači, by se našlo opravdu jenom pár.

Mám nečistou mysl, pročež samozřejmě první co mne v kontextu činností páchatelných *na počítači* napadlo, bylo ohnout někoho přes počítač, položit ho *na* něj a podle sexuálních preferencí ho (a) ojet (b) seřezat (c) obojí. Abych řekl pravdu, počítač jako podklad pro sexuální hrátky jsem dosud nepoužil. Jsou moc tvrdé a moc citlivé.

I když, večer jsme přivezli dva rackové Compaq Prolianty, které jsou pancéřované, neprůstřelné a jeden každý letmým odhadem čřtyřicetikilové. Pokud je v tomto směru vyzkoušíme, podám zprávu :-)