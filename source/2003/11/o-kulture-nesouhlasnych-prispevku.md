<!-- dcterms:identifier = riderweblog#105 -->
<!-- dcterms:title = O kultuře nesouhlasných příspěvků -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2003-11-26T06:16:51+01:00 -->
<!-- dcterms:dateAccepted = 2003-11-26T06:16:51+01:00 -->

O diskusních fórech a kvalitě příspěvků v nich bylo napsáno mnoho. Vzhledem k tomu, že vyvíjím [poměrně bohatou publikační činnost](http://www.rider.cz/cs/articles/default.xtml) a dost často se věnuji i kontroverzním tématům, mám s reakcemi čtenářské obce bohaté zkušenosti.

Zrovna včera mi došel mail, negativně oceňující mé angažmá v případě Pavla Opočenského. A právě na něm jsem si všiml jedné zvláštnosti:

Nesouhlasné reakce jsou většinou výstřikem vulgárních slov: bez oslovení, bez podpisu, často s pravopisnými chybami, nezatěžující se zbytečnostmi jako argumentace... 

Netýká se to jenom mne, stačí se podívat na průměrné diskusní fórum u článku.

Proč je tomu tak? Sám jsem napsal dost negativních reakcí a *právě proto*, že jsou negativní, jsem se vždy pokusil napsat je korektně a podložit je nějakou argumentací. Co si pisatel slibuje od zprávy, která má inteligenční i jazykovou úroveň žáka druhé třídy zvláštní školy?