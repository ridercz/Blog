<!-- dcterms:identifier = riderweblog#114 -->
<!-- dcterms:title = Lepší dvakrát vyhořet, než se jednou stěhovat? -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2003-12-21T11:46:43+01:00 -->
<!-- dcterms:dateAccepted = 2003-12-21T11:46:43+01:00 -->

Za necelých pětadvacet let svého života jsem se stěhoval devětkrát. Jednou, pravda, co batole, ale zbylých osm případů jsem se aktivně a ve vlastním zájmu účastnil, neb jsem stěhoval vlastní domácnost.

"Vlastní domácnost" je ovšem pojem dosti relativní, neb se v průběhu věků jeho obsah změnil z "jeden počítač, taška oblečení a krabice knížek" na "sedm *velkých* krabic s knihami, sedm počítačů, několik metrů krychlových další elektroniky, větší množství stolů, regálů, taška oblečení a tři postele". To nepočítám [Myshí](http://www.bestijka.cz/) oblečení, kuchyňské náčiní a další podivné předměty, které sbalila ona.

Těch [několik kilometrů kabelů](http://weblog.rider.cz/ShowRecord.aspx?day=20030603) je třeba sbalit, i když síťovou infrastrukturu sahající i na WC zde nechám pro další nájemníky, může se jim hodit ;-)

Den D nastane až zítra, ale protože v nelidskou hodinu (0900, a to po dlouhém přemlouvání), musím své výpočetní středisko křížené s pracovištěm pro odbavení TV přenosu rozebrat už dnes. Z tohoto důvodu vypnu také webcam, takže jestliže jste mohli vidět [online reportáž z nahazování ](http://weblog.rider.cz/ShowRecord.aspx?day=20030915)malty, online reportáž ze stěhování nebude :-)

Ale jinak mám stěhování vcelku rád. Jednak mi dává možnost [hrát si ve Visiu](https://www.cdn.altairis.cz/Blog/plan_novy.png) a druhak je to jediná příležitost, kdy se zde pořádně uklidí!