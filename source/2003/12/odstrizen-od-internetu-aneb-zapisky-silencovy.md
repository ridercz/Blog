<!-- dcterms:identifier = riderweblog#117 -->
<!-- dcterms:title = Odstřižen od Internetu aneb zápisky šílencovy -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2003-12-31T02:32:49+01:00 -->
<!-- dcterms:dateAccepted = 2003-12-31T02:32:49+01:00 -->

Jsem již desátý den odstřižen od Internetu. Všechno začalo tím, že jsme se rozhodli přestěhovat. Jedna z prvních věcí, které jsem zařizoval, bylo přepojení internetové linky, poskytované společností UPC, do nového bytu. Informoval jsem se (v rámci [již popisovaného harakiri](http://weblog.rider.cz/ShowRecord.aspx?day=20031215)) o způsobech žádosti a termínech. Odpověď infolinky byla, že realizace zabere 7-10 dnů. Žádost jsem tedy odeslal faxem, jak bylo požadováno, 15.12.2003.

Od té doby, až do dnešního rána, se situace měla tak, že můj drahý ISP žádost <em>zpracovával</em>. Že prý toho mají moc (to toho neměli moc, když jsem se ptal?) Snahy o upřesnění pojmu "zpracováváme", zejména pak s ohledem na přechod z vidu průběžného do vidu dokonavého.

Operátoři na callcentru UPC byli velmi přátelští, vstřícní, zdvořilí a velmi k ničemu. Je vidět, že jsou velmi dobře školeni, nebo se mi je dlouho nedařilo přimět k jakémukoliv konkrétnějšímu výroku než "zabýváme se tím a blíže neurčenou dobu se vám ozveme". Pravda, slyšel jsem ho v několika desítkách variant. 

Nabyl jsem upřímného přesvědčení, že pokud by UPC mou žádost zpracovávalo trávícím traktem, byl by výsledek zhruba stejný. Až na to, že by byl hotov podstatně rychleji.

Dnešního rána se nade mnou slitoval některý z bohů a seslal mi telefonát z UPC, kdež se mne milá slečna zeptala na větší množství údajů (jeden každý jsem již UPC nejméně jednou poskytl) a navrhla termín instalace 14. ledna. Předpokládám, že můj řev byl slyšet z Jižňáku na Žižkov i bez telefonu. Nakonec se mi podařilo termín usmlouvat na 7. ledna.

Až do 7. ledna jsem tedy odkázán na internetové připojení realizované přes GPRS. Připojit můj notebook není v zásadě problém, mám datovou kartu Nokia D211. Bohužel, z pracovních důvodů potřebuji připojit celou síť, nikoliv jenom svůj notebook. 

Vlastním hardwarový router, který se umí připojit též přes vytáčenou linku. Rozhodl jsem se tedy zakoupit od Eurotelu jím nabízený GPRS modem Siemens MC35i. Jak řekli tak udělali, takže jsem brzo začal laborovat se jmenovaným výkřikem civilizace.

Abych zjistil, že ta věc je k ničemu. Sice umožňuje připojení z počítače, ale s mým routerem se nedomluví, protože si nepamatuje konfiguraci APN a podobně. 

Naštěstí jsem nedávno jednomu svému známému dodával jiný modem, značky Enfora, který této spolupráce schopen je. A on ho má připojený přímo k počítači, routeru netřeba. Odchytil jsem ho těsně před odjezdem na Silvestra, nicméně škatulata se hejbala a konečně mám tedy připojenou celou síť. Sice pomalu, ale mám.

Že to ale dalo práce!