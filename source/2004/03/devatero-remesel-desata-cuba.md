<!-- dcterms:identifier = riderweblog#140 -->
<!-- dcterms:title = Devatero řemesel, desátá čuba -->
<!-- np9:categoryId = 3 -->
<!-- x4w:category = Vlci -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2004-03-16T20:46:01+01:00 -->
<!-- dcterms:dateAccepted = 2004-03-16T20:46:01+01:00 -->

![Upravená knihovna](/files/knihovna.jpg)Historicky mám k veškerému domácímu kutilství spíše rezervovaný vztah. Je to dáno osobností mého otce. Dělá to sice špatně, zato ale často a rád. 

Geny se ovšem nezapřou, takže jsem podobné sklony objevil i sám v sobě. Musím se přiznat že s jemným mrazením v zádech, protože se obávám, abych od svého otce nezdědil víc povahových rysů.

Začalo to poměrně nevinně: sestavováním nábytku. Skládání nábytku je zábava, dodají vám takovou velkou stavebnici, se kterou si užijete při sestavování spoustu švandy.

![nová skříň](/files/nova_skrin.jpg)Pravda, ne vždy se moje ideje zcela setkaly s úmyslem výrobce. Němým svědkem budiž například deska Myshího psacího stolu, následně přidělaná několika masivími úhelníky.

Zábavnější to začalo být ve chvíli, kdy jsem začal nábytek vlastníma rukama tvořit a upravovat. Kompenzuji tím neschopnost běžných výrobců a prodejců nábytku.

Například standardní, za rozumnou cenu prodávané, knihovny mají pět polic, mezi kterými je zhruba 30 cm místa. Důvod tohoto rozměru mi zůstal utajen: na šanony je to málo, na knihy moc. Naštěstí existují prodejny jako OBI nebo Bauhaus, kde vám na vaši žádost uříznou lamino desku přesných rozměrů a dokonce jí za mírný poplatek i olepí hrany. Takže jsem si knihovny upravil tak, aby většina polic byla vysoká 23 cm, což lépe koresponduje z rozměry většiny mé literatury. A to i navzdory špinavému triku, kdy tři kusy výrobku koupeného ve stejném obchodě, se stejným označením a za stejnou cenu, mají ve stejném rozměru centimetrů tu 55, tu 57.

Druhým úspěšným počinem byla úprava mého psacího stolu. Mnou vyhotovená vyvýšená část desky již čtvrt roku úspěšně drží dva monitory, televizi, video, laserovou tiskárnu a tři koně.

Nová éra domácího kutilství pro mne začala, když naši domácnost obohatila vlčice Esta. Poté, co ukousala a z větší části sežrala napájecí kabel k DVD přehrávači, rozvzpomněl jsem se, že jsem v minulém století vystudoval elektrotechniku.

Truhlařinu jsem pravda nestudoval. Nápad chovat pětiměsíční vlčandu v bytě, kde je většina oblečení uložena v jedné otevřené polici, se ukázal být skoro stejně pitomý jako snaha napravovat tuto situaci za přítomnosti shora jmenované.

Všemi končetinami a některými jinými tělesnými součástmi jsem se snažil udržet v přesné pozici tělo skříně a dveře, jejichž panty jsem šrouboval. Když mi v této excitované chvíli Esta začala olizovat ušní bubínek, naznal jsem, že bůh existuje. Nic jiného než boží trest totiž ta čubka být nemůže!