<!-- dcterms:identifier = riderweblog#138 -->
<!-- dcterms:title = HP: Never more! -->
<!-- np9:categoryId = 1 -->
<!-- x4w:category = Koně -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2004-03-10T06:13:54+01:00 -->
<!-- dcterms:dateAccepted = 2004-03-10T06:13:54+01:00 -->

Když jsem si před více než rokem kupoval nový notebook, nechal jsem se přemluvit ke značce HP. Už to víckrát neudělám.

Ne, že by nefungoval. Má ovšem svoje *špecifká*: čas od času se bez zjevné příčiny restartuje, tu a tam vytuhne... Což není chování, na které jsem u svého počítače zvyklý. Pokud hodláte argumentovat tím, že to Windows dělají standardně, tak prohlašuji, že *moje* Windows to nedělají - na žádném počítači, kromě tohoto.

Kromě toho je HP Omnibook xt6200 vybaven mnoha designovými vymoženostmi. Za obzvláště odpornou považuji vysoce svítivou modrou LEDku, indikující zapnutí touchpadu. Svítí přesně uprostřed pod klávesnicí a výtečně oslňuje, pokud notebook se zapnutým touchpadem používám ve tmě. 

O druhé místo co do funkční zhovadilosti se dělí *cool designové* drážky a IR port. Jedinou funkcí prvně jmenovaných je zadržovat v sobě kdejaký bordel, co člověku do počítače napadá, konstrukčního významu nemají. Druhý jmenovaný je umístěn na pravém boku notebooku, takže odpovídající zařízení jest umístit na místo, kam normální pravák (tedy ne [Mysh](http://www.bestijka.cz/), která ač pravák ovládá myš levačkou) pokládá myš, kterou si tak úspěšně blokuje IR link.

Nicméně s těmito drobnostmi jsem se už naučil žít... Co ovšem české zastoupení HP předvedlo včera, mne totálně dostalo.

Chystám se cestovat do USA, samozřejmě včetně notebooku. Jeho napájecí zdroj je chytře navržen tak, že dokáže na vstupu přijmout jakékoliv představitelné napětí a frekvenci, tedy i amerických 110V/50Hz. Takže mi ke štěstí schází jediná drobnost: propojovací kabel mezi zdrojem a americkou zásuvkou.

Kontaktoval jsem české zastoupení HP a požádal je o dodání předmětné šňůry. Packard mne odkázal na servisní partnery. Servisní partner ASC Bohemia mi poslal pěknou fotografii toho kabelu a informaci, že oni mi ho bohužel nejsou schopni objednat, nechť se obrátím přímo na HP. Včera jsem tedy znovu zavolal na infolinku HP a dozvěděl se, že mi prostě tuhle věc nejsou schopni dodat, protože se v Evropě neprodává a nemají kanály na její distribuci. 

Můj krevní tlak, beztak i za normálních okolností zvýšený, stoupal úměrně tím, jak jsem stoupal v hierarchii organizační struktury české pobočky. Bez ohledu na adresáta a míru aplikované asertivity odpověď zůstávala stále stejná: ten kabel existuje, ale neprodáme vám ho. Že prý si ho mám koupit po příletu na místě, že prý to mají v každém obchodu s elektronikou.

HP si tedy představuje, že přiletím do Seattle a jmu se zuřivě hledat nejbližší obchod s elektronikou a kupovat patřičný kabel. Tomu tedy říkám péče o zákazníka!

Problém samozřejmě dokážu vyřešit i bez pomoci HP. Existují adaptéry napájení, koupitelné i v ČR. Předpokládám že bych něco podobného snadno koupil i na [SeaTac](http://www.seatac.wa.gov/).

Leč tak nějak bych očekával, že pokud si koupím notebook za osmdesát tisíc, bude mi k němu výrobce schopen bez problémů dodat napájecí šňůru o výrobní ceně asi tak šestnáct padesát :-//