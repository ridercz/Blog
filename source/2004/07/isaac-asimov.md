<!-- dcterms:identifier = riderweblog#162 -->
<!-- dcterms:title = Isaac Asimov -->
<!-- dcterms:abstract = Další z volné série článků: Můj osobní názor na dílo Isaaca Asimova -->
<!-- np9:categoryId = 1 -->
<!-- x4w:category = Koně -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- np9:serialId = 1 -->
<!-- x4w:serial = Řekni mi, co čteš -->
<!-- dcterms:created = 2004-07-30T02:34:32.153+02:00 -->
<!-- dcterms:dateAccepted = 2004-07-30T02:34:32.153+02:00 -->

Mám několik oblíbených spisovatelů. Podle mého názoru se jedná o velice známá jména, nicméně poslední dobou jsem zjistil, že některým lidem mnoho neříkají - a to i těm, kteří hodně čtou.

Rozhodl jsem se tedy o svých oblíbencích napsat sérii krátkých článků, kterými bych na ně upozornil. Zároveň se pokusím nějak přehledně objasnit, proč se mi zrovna jejich dílo líbí a co v něm vidím. Chci zdůraznit, že zde popisuji pouze svoje vlastní názory, které nutně nemusejí odpovídat tomu, co autor chtěl čtenářům sdělit.

## Isaac Asimov

> 1.  Robot nesmí ublížit člověku nebo svou nečinností dopustit, aby člověku bylo ublíženo.
> 2.  Robot musí uposlechnout příkazů člověka, kromě případů, kdy tyto příkazy jsou v rozporu s prvním zákonem.
> 3.  Robot musí chránit sám sebe před zničením, kromě případů, kdy tato ochrana je v rozporu s prvním nebo druhým zákonem.

 ![Isaac Asimov](https://www.cdn.altairis.cz/Blog/asimov.jpg)Tyto tři věty, obvykle nazývané Asimovovy zákony robotiky, jsou autorovým pravděpodobně nejznámějším dílem. Ačkoliv je zatím nutně nepotřebujeme, nemaje samostatně myslících robotů, překročily dávno hranice science fiction a zařadily se mezi seriózně brané poučky robotiky: vědy, které dal Asimov jméno.

Ačkoliv se v tomto oboru stal nejznámějším, bylo by chybou vnímat Asimova pouze jako spisovatele science fiction. Jeho osobnost byla vpravdě renesanční. Je autorem více než čtyřech stovek knih, z nichž signifikantní část tvoří seriózní vědecká pojednání, ovšem o imponující šířce témat. Asimov psal o fyzice, astronomii, historii, ale třeba též o literatuře a náboženství.

Českému čtenáři je ale Asimov přístupný pouze jako autor sci-fi. Není mi známo, že by jeho populárně vědecké knihy kdy byly vydány v češtině a je nepravděpodobné, že by se tak stalo v budoucnu: ačkoliv Asimov *byl* vizionář, za ty desítky let které mezitím uplynuly, se většina vědních oborů významně posunula, často i za hranice Asimovovy imaginace.

### Nadace

Nejznámějším, ačkoliv dle samotného autora nikoliv nejzdařilejším, jeho dílem je série Nadace:

*   Nadace 
*   Nadace a říše 
*   Nadace na hranicích 
*   Druhá Nadace 
*   Nadace a Země 
*   Předehra k Nadaci 

Pomocí vědy zvané [psychohistorie](/entry/article-20030410.aspx) je vypočítáno, že lidské impérium čeká zkáza, která uvrhne lidskou civilizaci na desítky tisíc let do chaosu a temna. Hari Seldon, objevitel této vědy, proto ustanoví daleko od Země Nadaci, která má působit tak, aby bylo toto období zkráceno.

### Robotické povídky

Podle mého osobního názoru představují vrchol Asimovovy tvorby. S výjimkou čtyř románů (Ocelové jeskyně, Nahé slunce, Roboti úsvitu, Roboti a Impérium) se jedná o obvykle krátké povídky. Ty svou stavbou připomínají detektivní příběh a obvykle se tak či onak točí kolem praktických implementací třech zákonů robotiky.

Myslím si, že právě v robotických povídkách se plně projevuje unikátní kombinace autorovy představivosti, překvapivě logického myšlení a rozsáhlých znalostí.

Nejznámější sbírkou Asimovových povídek je i u nás mnohokrát vydaná "Já, robot" (I, robot).

### Já, Asimov

V duchu této sbírky nazval Asimov svou autobiografii "Já, Asimov". Jedná se o mohutnou, téměř sedmisetstránkovou knihu (česky vydal v roce 1996 Český Spisovatel), ve které Asimov popisuje své názory, současníky (obvykle významné spisovatele sci-fi) a literární tvorbu.

Asimovova autobiografie hodně ovlivnila mé názory a tím i můj život. Stejně jako jeho roboti, i Asimov se chová logicky a své názory podává způsobem, s nímž se obvykle nedá polemizovat. Od doby, co jsem si jeho knihu přečetl, se na vědomé i nevědomé úrovni často řídím jeho zásadami. A ono to funguje.

### Odkazy a informace

*   [Heslo ve Wikipedii](http://en.wikipedia.org/wiki/Isaac_Asimov) 
*   [Asimov Online](http://www.asimovonline.com/)  

Hodně Asimovových knih vyšlo již začátkem devadesátých let a jsou dnes prakticky nesehnatelné (s velkým štěstím na ně narazíte v antikvariátech, nebo - zpravidla v případě jeho autobiografie *Já, Asimov* - v Levných knihách.

Svítá však na lepší časy, protože Mladá Fronta začala znovu vydávat Nadaci (zatím vyšly první dva díly) a nakladatelství [Triton](http://www.triton-books.cz/_trifid/list_books.asp?autor_id=4) vydává jeho povídky.