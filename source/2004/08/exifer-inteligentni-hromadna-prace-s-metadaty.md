<!-- dcterms:identifier = riderweblog#163 -->
<!-- dcterms:title = EXIFER: Inteligentní hromadná práce s metadaty -->
<!-- dcterms:abstract = Pravidelní návštěvníci mé galerie a uživatelé jejího systému SilverWolf si jistě již všimli, že poslední dobou ujíždím na EXIF metadatech. Jak s nimi zacházet snadno a elegantně? -->
<!-- np9:categoryId = 1 -->
<!-- x4w:category = Koně -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2004-08-03T03:28:32.763+02:00 -->
<!-- dcterms:dateAccepted = 2004-08-03T03:28:32.763+02:00 -->

Pravidelní návštěvníci mé [galerie](http://gallery.rider.cz/) a uživatelé jejího systému [SilverWolf](http://software.altaircom.net/software/silverwolf.aspx) si jistě již všimli, že poslední dobou ujíždím na EXIF metadatech. Pro neznalé stručné vysvětlení, co to je:

Soubor s obrázkem (předpokládám nadále JPEG z digitálního foťáku, ale týká se to i většiny ostatních formátů) může kromě vlastních obrázkových dat obsahovat též takzvaná metadata. Informace o okolnostech, za jakých byl obrázek pořízen, kdo je jeho autorem a podobně. Díky mohutnému rozšíření digitálních fotoaparátů se stal nejpoužívanějším formátem uložení metadat EXIF, i přes své četné nevýhody. Co všechno může být v metadatech zapsáno si můžete prohlédnout příkladně na [tomto obrázku](http://gallery.rider.cz/misc/20040603-181328-0000.jpg.xhtml).

Výhodou je, že metadata jsou uložena přímo do obrázkového souboru. Pokud si tedy moji [kocouří fotografii](http://gallery.rider.cz/misc/20040603-181328-0000.jpg.xhtml) stáhnete na disk, budou tam informace nadále přítomny a řada programů je bude schopna načíst. Většina prohlížečů obrázků (např. moje oblíbené ACDSee) je umí více či méně elegantně editovat. Po jednom.

A pak nastane situace, kdy vám tutéž akci vyfotí několik různých fotografů. Z nichž jeden má ve foťáku přesný čas, druhý neuznává existenci letního času, třetí jede v GMT, protože je radioamatér, a čtvrtý se neobtěžoval nastavit čas vůbec od doby, co si foťák pořídil.

Přičemž fotky, abyste se v nich vyznali, potřebujete mít seřazené alespoň přibližně podle času. 

Tohle a řadu dalších věcí umí zařídit freewarový prográmek [EXIFER](http://www.exifer.friedemann.info/), který tímto doporučuji vaší pozornosti.