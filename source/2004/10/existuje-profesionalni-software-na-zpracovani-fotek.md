<!-- dcterms:identifier = riderweblog#181 -->
<!-- dcterms:title = Existuje profesionální software na zpracování fotek? -->
<!-- dcterms:abstract = Jsem na pokraji zoufalství: Existuje výrobce programu na správu digitálních fotek, který za svou primární cílovou skupinu nepovažuje teenagery? -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2004-10-29T02:55:35.787+02:00 -->
<!-- dcterms:dateAccepted = 2004-10-29T02:55:35.787+02:00 -->

Hodně času trávím prací s digitálními fotografiemi. Jednak se tím částečně živím, druhak toho sám poměrně dost nafotím. Takže zoufale nutně potřebuju *kvalitní* program na práci s obrázky, zejména pak digitálními fotografiemi. Už několik let se trápím s ACDsee, které s každou vyšší verzí získává nové a nové chyby, aniž by se zbavovalo převážné části těch starých.

Nainstaloval jsem Zoner Media Explorer, a zase ho odinstaloval poté co se mi nepodařilo dokopat ho k tomu, aby vypadal jako příčetný program a ne jako omalovánky.

Nainstaloval jsem Picasu od Google. Odinstalovat se mi ji nepodařilo, ale systém fotoalb je použitelný pro někoho, kdo má padesát obrázků z dovolené, ne pro někoho, kdo musí pracovat s tisícovkou obrázků ze třech dnů.

Nainstaloval jsem IrfanView. Alespoň že jde odinstalovat, ale nepodařilo se mi přjít na to, jak v něm prohlížet obrázky jinak než po jednom.

Tím asi tak moje idea končí. Momentálně jsem na pokraji odhodlání napsat si takový program sám. Nicméně než se do toho pustím, chci se optat národa vůkol, zda neví o nějakém programu, který by splňoval mé - podle mého názoru vcelku triviální - požadavky:

*   Schopnost práce s JPEG a TIFF formáty. Více obskurních formátů nepotřebuji, ačkoliv možnost práce s RAW formáty různých DF by na škodu nebyla. 
Rychlost a stabilita, bezproblémový chod na Windows XP. Musím se efektivně popasovat se situací, kdy mám z jediné akce několik tisíc fotek a potřebuju je rychle probrat a roztřídit. 
Rozumné uživatelské rozhraní. Tedy takové, jaké má můj operační systém, bez různých inovativních vychytávek. Pokud to má skinování, nechť se dá vypnout. Možnost ovládání klávesovými zkratkami - jsou rychlejší. 
Schopnost práce s EXIF metadaty. Pokud možno i dávkové (např. nastavit pro všechny vybrané fotky najednou autoa nebo copyright). 
Možnost prohlížet fotky v adresářové struktuře (a manipulovat s nimi) v následujících režimech. 

    *   detail (seznam souborů, možno s vybranými metadaty jako rozměr nebo popis) 
thumbnail (náhledy v rozumné velikosti) 
listování soubor po souboru (zobrazit v plné velikosti/fit to screen, listování po souborech)
Otáčení fotek ručně, nebo podle EXIF příznaku. 
Práce se standardní adresářovou strukturou. 
Rychlé a jednoduché přesouvání/kopírování a mazání fotek. 
Možnost mít krátkou poznámku která se zobrazí při prohlížení adresářů (jako popis z *descript.ion* v ACDsee).

Co nepožaduji, jsou jakékoliv funkce pro úpravu fotek (s výjimkou otáčení po 90 stupních), jejich publikování na webu, vytváření DVD a podobné radosti. Ačkoliv pro *běžného uživatele (tm)* mohou být zásadní, já k tomuto účelu mám speciální profesionální nástroje, jejichž schopností univerzální prográmek nedosáhne. Mohou být v programu samozřejmě přítomny, ale neměly by se mi vnucovat nehorázným způsobem.

Funkce která by se mi hodně líbila, je dávkové zpracování. I tak jednoduché úkony, jako je otočení nebo zkopírování obrázku zaberou nepříjemně mnoho času, pokud je provádíte u 300 fotek v plném rozlišení strašně moc na ještě víc. Bylo by milé, pokud by si program uměl všechny požadované úkony zapsat do nějaké fronty a pak je provést všechny najednou.

Víte o nějakém programu, který splňuje shora uvedené požadavky? Také vám něco podobného chybí a měli byste o takový SW zájem? Napište to do komentářů k tomuto článku!