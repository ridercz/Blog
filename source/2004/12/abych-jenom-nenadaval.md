<!-- dcterms:identifier = riderweblog#187 -->
<!-- dcterms:title = Abych jenom nenadával... -->
<!-- dcterms:abstract = Trocha optimistického náhledu do života -->
<!-- np9:categoryId = 1 -->
<!-- x4w:category = Koně -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2004-12-11T04:22:08.503+01:00 -->
<!-- dcterms:dateAccepted = 2004-12-11T04:22:08.503+01:00 -->

Letmý pohled do [historie](/Archive.aspx) mých geniálních myšlenek zveřejněných na tomto blogu odhalí, že si furt jenom na něco stěžuju. Je pravda, že k literární aktivitě mne vyburcuje především to, když mne něco naštve (někdy taky [nadrženost](http://www.bdsm.cz/Search.aspx?text=falko&idx=a), ale to je jiná pohádka). Nuže, nyní bych rád prokázal, že se na život umím v odůvodněných případech dívat i optimisticky.
 <h2>Zastavení první: [Alraunino](http://www.alraune.cz/) nové vlče</h2> 

[![Fotografie Sněhurky z Molu Es](http://gallery.rider.cz/esta/snehurka/20041210_prvni_setkani/20041210-172538-0000.jpg?w=253&h=300 "Takhle vypadá pětitýdenní štěně československého vlčáka")](http://gallery.rider.cz/esta/snehurka/20041210_prvni_setkani/default.xhtml)Oním vlčetem nemyslím malou Niku, která se ostatně [narodila již před čtvrt rokem](http://weblog.alraune.cz/entry/article-20040925.aspx). Poté, co se ve věku nedožitých třinácti let [odebrala za svými předky](http://weblog.alraune.cz/entry/article-20041004.aspx) vlčanda Berta, pořídili si Petra s Karlem k miminu ještě štěně - Sněhurku z Molu Es.

Že s ní bude o zábavu postaráno je jasné už z toho, že je to československý vlčák. Pokud by měl někdo pochybnosti, mohu fotograficky dokumentovat že se s úporností hodnou lepší věci vrhla na [ožvýkávání popruhu mého batohu](http://gallery.rider.cz/esta/snehurka/20041210_prvni_setkani/20041210-172824-0000.jpg.xhtml) na notebook a pak se [tvářila jako že se vlastně nic nestalo](http://gallery.rider.cz/esta/snehurka/20041210_prvni_setkani/20041210-172832-0000.jpg.xhtml), jakkoliv měla předmět doličný ještě v tlamě. Na nejbližších zhruba patnáct let máme tedy všichni o zábavu postaráno!

Několik fotek (omluvte sníženou kvalitu, fotit světlounké hemžící se štěně ve tmě je takový <em>fotografický oříšek</em>) najdete [ve fotogalerii](http://gallery.rider.cz/esta/snehurka/20041210_prvni_setkani/default.xhtml).
 <h2>Zastavení druhé: Nábytek Říha</h2> 

Dále bych na tomto místě rád pochválil firmu <strong>[Nábytek Říha](http://www.nabytekriha.cz/)</strong>. Nepatřím mezi vyznavače hesla "dobrého pomálu", a je-li něco dobrého, snažím se aby toho bylo co nejdřív. Takže Pepsi nakupuju po hektolitrech a čokoládu po kilech. Samozřejmě toto pravidlo vztahuji i na sebe, čemuž odpovídá má hmotnost - již deset let radši exaktně neměřená, ale odhadovaná na bratru 120 kilogramů.

U počítače, tedy vsedě, trávím většinu bdělého stavu. A není rozhodně triviální sehnat židli, která by takový nápor vydržela. Míval jsem spotřeby tří až pěti levných židlí ročně. Během několika měsíců ze zpravidla rozsypaly. Většinou odešel mechanismus sedáku, někdy podvozek... Asi před třemi lety mi došla trpělivost, a v prodejně pana Říhy si nechal vysvětlit, jaký je rozdíl mezi židlí za 2500 a za 12000. Například v tom, že zatímco veškeré funkce levných židlí jsou v nastavení udržovány toliko nepříliš kvalitními šrouby (které se ožvýkají a časem ztratí šroubovité vlastnosti), dražší mají aretaci, která snese i když židli používá kůň, jmenovitě já.

Dlužno podotknout, že židli od Říhů za tři roky neodešel ani mechanismus, ani podvozek. Podařilo se mi přelomit překližku, tvořící kostru opěradla. Předpokládám, že někdy v okamžiku kdy mi náš třicetikilový domácí mazlíček v úmyslu ukousnout mi nos opřel své tlapy o hrudník. Uznal jsem, že nejsem americký prezident, abych musel mít opěradlo židle vyztužené plátovou ocelí a smířil se s myšlenkou, že potřebuji novou židli.

Zatelefonoval jsem nicméně do firmy Nábytek Říha, kdežtě mne informovali, že je možno sedák vyměnit a židli opravit, a to za cenu vcelku sympatickou. Za pomoci páně [Horáčkovy](http://www.rebel-kuze.cz/) jsem dopravil židli do jejich prodejny a nehcal ji opravit, smířen s tím, že si koupím nějakou blbou levnou a budu doufat, že těch čtrnáct dní přežije.

K mému milému překvapení mi po dobu opravy bezplatně zapůjčili náhradní židli, a oprava byla provedena zcela bez problémů. Nábytek Říha má tedy u mne významné plus, své přátele tam budu posílati i nadále a pokud budu někdy potřebovat kancelářský nábytek, jsou na čele seznamu.
 <h2>Zastavení třetí: ASUS a SIL Eastern Europe</h2> 

Není na světě člověk ten, který by se zavděčil lidem všem. Ačkoliv na něj někteří nadávají, já osobně mám se značkou ASUS nejlepší zkušenosti. Ostatně, jedinkrát jsem si koupil [notebook jiné značky](/entry/article-20040310.aspx) a jak to dopadlo...

Se svým aktuálním notebookem Asus jsem spokojen. Problém nastal v okamžiku, kdy jsem si nalil do klávesnice Pepsi. Tedy: ona spíše vystříkla, než byla nalita. Nicméně vzhledem k tomu, že se jedná o sloučeninu nadmíru agresivní, stačilo to k totálnímu odrovnání klávesnice.

Autorizovaným servisem v ČR jest firma [SIL Eastern Europe](http://www.sil.cz/). Se servisy všeho druhu mám zkušenosti pohříchu spíše negativní, takže jsem do Holešovic, kdežtě firma sídlí, přijížděl s mírnými obavami. Tyto se ukázaly být neopodstatněnými, technik mi s úsměvem sdělil že jsem dneska již druhý a že jim klávesnice na můj model došly a budou až za čtrnáct dnů. 

Představa, že budu čtrnáct dnů bez počítače mne patřičně vyděsila, leč nebyl problém dohodnout, že mi klávesnici jenom vyndají, abych mohl používat externí a po doručení náhradního dílu ji opět doplní. Jak řekli tak udělali, obě výměny proběhly na počkání, a dokonce jsem dostal i sadu náhradních gumových tlapiček aby mi noťas necestoval po stole.