<!-- dcterms:identifier = riderweblog#190 -->
<!-- dcterms:title = Proč jsem nepřispěl na Asii -->
<!-- dcterms:abstract = Pixy se pobuřuje nad skutečností, že stát věnoval na pomoc obětem tsunami v Asii jenom deset miliónů, méně než jeho vlastní občané. Mne pobuřuje, že dal i těch deset miliónů. Tím spíše, že doprava této pomoci stála víc, než pomoc sama. -->
<!-- np9:categoryId = 1 -->
<!-- x4w:category = Koně -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2005-01-10T04:44:58.09+01:00 -->
<!-- dcterms:dateAccepted = 2005-01-10T04:44:58.09+01:00 -->

Pixy se [pobuřuje nad skutečností](http://www.pixy.cz/pixylophone/2005_01_archiv.html#1105304556), že stát věnoval na pomoc obětem tsunami v Asii jenom deset miliónů, méně než jeho vlastní občané. Mne pobuřuje, že dal i těch deset miliónů. Tím spíše, že [doprava této pomoci stála víc, než pomoc sama](http://www.ceskenoviny.cz/domov/index_view.php?id=109381).

Je zcela v pořádku, že se občané svobodně rozhodnou pomoci svými penězi nějaké neziskové aktivitě. Nebo také nerozhodnou, s ohledem na své osobní preference a názory ohledně smysluplnosti daného úmyslu. Principiálně se mi ovšem nelíbí, že o něčem takovém rozhoduje v mém zastoupení a z mých peněz vláda, jedná-li se o oblasti a občany mimo její pravomoc - zvláště když sama má svých problémů požehnaně.

Jsem ovšem zároveň realista a je mi jasné, že současné mezinárodní politické klima je takové, že skoro nejde nedat. V tomto kontextu tedy oceňuji, že se vláda omezila na víceméně symbolické gesto.

<strong>Mohu zodpovědně a se vší vážností prohlásit, že oněch sto šedesát tisíc mrtvých z titulku Pixyho článku jest mně osobně srdečně ukradeno, o deseti tisících nemluvňat nemluvě.</strong>

Důvodů k tomu mám několik:

Jeden mrtvý je tragédie, milión mrtvých je statistika. Tento - tuším že Stalinův - výrok je hluboce pravdivý. Možná jsem příliš velký cynik, ale sto tisíc mrtvých je prostě příliš vysoké číslo, než abych pro ty lidi dokázal ronit slzy. Tím spíše, jedná-li se o sto tisíc lidí, které jsem v životě neviděl, z místa na druhém konci zeměkoule.

Existuje celá řada problémů, které považuji za závažnější a vzhledem k prostředí ve kterém žiji za aktuálnější. Když už zůstanu u velké vody, raději podpořím místní ZOO.

Mimo jiné i proto, že jsem možná výjimka, ale vyloženě <em>nesnáším</em> citové vydírání. Pokud se se mne snaží někdo vytáhnout peníze či jakoukoliv pomoc dojemnými historkami (nejlépe o dětech), probouzí ve mně spíše agresivitu než cokoliv jiného.

Pokud má organizace poskytující humanitární pomoc fungovat s rozumnou efektivitou, musí fungovat na základě profesionality a rozumu, ne emocí. Na rozumné požadavky jsem ochoten reagovat: potřebujeme to a to, abychom mohli dělat to a to - konec. Chápu, že taková argumentace asi neplatí na většinu obyvatelstva a že je efektivnější útočit na city (i když sama činnost je racionální), ale v mých očích se takový spolek automaticky deklasuje.

Snažím se v mezích svých možností pomáhat neziskovým aktivitám kolem sebe. Těm aktivitám, které vedou lidé, ke kterým mám důvěru na základě osobní známosti nebo jejich výsledků.

Takže radši přispěju na žrádlo [vlkům v pražské ZOO](http://www.zoopraha.cz/sms.php). Pokud to chcete udělat taky, pošlete třicetikorunovou SMS s textem "DMS ZOO VLK" na číslo 87777.