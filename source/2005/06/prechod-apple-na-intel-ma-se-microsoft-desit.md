<!-- dcterms:identifier = riderweblog#207 -->
<!-- dcterms:title = Přechod Apple na Intel: Má se Microsoft děsit? -->
<!-- dcterms:abstract = Mírná hysterie okolo přechodu Macků na Intelovské procesory se mne osobně netýká. Ale přesto mi přijde, že řadě komentátorů něco zásadního uniká. -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2005-06-07T02:48:20.833+02:00 -->
<!-- dcterms:dateAccepted = 2005-06-07T02:48:20.833+02:00 -->

Internet je plný zpráv o tom, že [Apple přechází na Intelovské procesory](http://www.pixy.cz/pixylophone/2005_06_archiv.html#1118100008). Osobně se mne tato záležitost netýká, ale myslím si, že řadě komentátorů uniká jedna zásadní věc: Tímto krokem se v brzké době stane Apple jediným konkurentem Microsoftu na trhu desktopových operačních systémů.

V současné době pro obecného uživatele neexistuje alternativa k Microsoft Windows na desktopu. Různé variace Linuxu a podobných systémů <em>nejsou</em> konkurencí. Je jich moc, každá se ovládá jinak... Když dojde na získání srdce běžného uživatele, ona vychvalovaná diverzita a možnost přizpůsobení je spíše negativem nežli naopak (ostatně, podívejte se na nastavení počítačů běžných uživatelů: jen málokdo se dostane za vlastní tapetu na plochu a barvu titulkových lišt, o další přizpůsobování nemá zájem).

Přitom ale reálně na Windows nejsou nijak vázáni. Soukromým uživatelům je jedno, zda používají IE nebo Mozillu, Word nebo OpenOffice... Používají to první, protože je to pro ně nejsnazší, nejdostupnější a nejsnáze se to naučí ovládat.

Operační systém MacOS nabízí konzistentní a uživatelsky přívětivé uživatelské rozhraní. Tedy to, čím Windows dosud vyhrává svou pozici na trhu, a čeho anarchistický open source model nikdy nebude schopen dosáhnout.

Brzy bude možné rozběhnout MacOS na běžném, laciném hardware. Nejprve neoficiálně (čas od uvedení x86 verze MacOS X do dostupnosti patche pro ne-Apple hardware odhaduji na několik týdnů), posléze možná i s oficiální podporou. Je nereálné, aby poskytovatelé SW a služeb podporovali (včetně helpdesku, návodů, kursů a literatury) všechny možné obskurní varianty Linuxu, ale je dost dobře možné, aby podporovali Windows a Mac OS.

Pokud tato situace nastane, bude Mac OS jediným reálným konkurentem Windows na desktopu.

Ale ani osud Apple hardware nevidím černě, zvláště pokud bude možné na něj nainstalovat Windows. Design jejich počítačů jsem jablíčkářům vždycky strašně záviděl, spolu s rozličnými vychytávkami, ve světě PC téměř nevídanými (např. podsvětlené klávesnice notebooků). A spolu s tím, jak si počítače probojovávají cestu z kanceláří a nevzhledných pracovních koutů do center našich domovů, stoupají i nároky na jejich vzhled. I dnes je spousta uživatelů ochotna připlatit si za to, aby jejich PC vypadalo lépe. 

Pokud tedy bude kompatibilní s Windows, má zde Apple hodně šancí. Bude-li existovat HW s designem Apple, na kterém normálně poběží Windows, osobně budu uvažovat o koupi, bude-li cena alespoň trochu přijatelná - za vzhled a pár vychytávek si rád připlatím.

Ano, jak psal [Pixy](http://www.pixy.cz/pixylophone/2005_06_archiv.html#1118100008), čekají nás zajímvé časy...