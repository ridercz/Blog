<!-- dcterms:identifier = riderweblog#217 -->
<!-- dcterms:title = Zoner Photo Studio 8: Udělá reparát? -->
<!-- dcterms:abstract = Jeden z Murphyho zákonů praví, že končí-li novinový titulek otazníkem, odpověď zní "NE". -->
<!-- np9:categoryId = 1 -->
<!-- x4w:category = Koně -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2005-10-23T21:09:42.063+02:00 -->
<!-- dcterms:dateAccepted = 2005-10-23T21:09:42.063+02:00 -->

Od kohosi kdo si říká "autor omalovánek" jsem se [v komentáři](/CommentView.aspx?CID=183#b475c47b20054f39880b25c42b15d4f6) dozvěděl o nové verzi mnou [dříve zavrženého](/entry/article-20041029.aspx) Zoner Photo Studia / Media Exploreru nebo jak se to momentálně jmenuje.

Protože komentáře ke všem svým článkům sleduji (nechávám si je posílat mailem), novou verzi jsem vyzkoušel. A tady je můj vzkaz pro autora: jsou to pořád stejné omalovánky.

Nejde totiž primárně o to, jak program *vypadá*, ale jak se *chová*. Tím, že jako defaultní skin nastavíte něco, co se z pěti metrů vizuálně podobá standardním Windows to nespravíte. Jde o to, abych se do nastavení programu dostal jako v každém slušném software přes menu *Tools -> Options* a ne marně pátral v něčem-co-vypadá-jako-hlavní-menu-ale-není-to-hlavní-menu. Ne že bych to nakonec nenašel, do "options" se leze přes podivnou ikonku vedle minimalizačního tlačítka...

Předpokládám, že mé mínění je dost nepodstatné, protože Zoner nachytá dost dušiček na obskurní funkce typu "vytváření 3D obrázků" a podobně.

Já si s počítačem nehraju, ale pracuju s ním. A protože co do *skutečných* funkcí se programy téže třídy obvykle příliš neliší, rozhoduji se podle uživatelského rozhraní. Ne podle jeho grafické propracovanosti, ale podle toho nakolik se shoduje se standardem, který mám najetý. Pokud je program napsaný dobře, dokážu ho snadno používat ať dělá cokoliv. Pokud je napsaný podivně, musí opravdu vysoce převyšovat svou konkurenci, abych byl ochoten se mu podřídit. Zatím se to podařilo jenom dvěma programům, a to Adobe Photoshopu a Avidu.

Jeden z Murphyho zákonů praví, že končí-li novinový titulek otazníkem, odpověď je "ne". A Murphy má vždycky pravdu.

## Souvislosti

*   O programech na zpracování fotografií jsem psal v článcích [Existuje profesionální software na zpracování fotek?](/entry/article-20041029.aspx) a [Software na zpracování fotografií nalezen!](/entry/article-20041030.aspx)
*   O důležitosti standardního uživatelského rozhraní v článku [Mozilla Firefox: Promarněná šance k nápravě polovičaté podpory standardů](/entry/article-20040223.aspx)