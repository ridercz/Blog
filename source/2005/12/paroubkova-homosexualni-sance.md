<!-- dcterms:identifier = riderweblog#219 -->
<!-- dcterms:title = Paroubkova homosexuální šance -->
<!-- dcterms:abstract = Už tu zase máme zákon o registrovaném partnerství. A tentokrát má šanci na úspěch -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2005-12-15T23:02:23.657+01:00 -->
<!-- dcterms:dateAccepted = 2005-12-15T23:02:23.657+01:00 -->

Premiér Paroubek je čistým produktem demokracie: osobou bez názoru a postoje, jejíž činy jsou křišťálovým populismem, řízeny toliko průzkumy veřejného mínění, jichž je otrokem. Takže když si přečetl, že podle [průzkumů](http://www.ceskenoviny.cz/vyhledavani/index_view.php?id=159937) je 62% české veřejnosti pro registrované partnertství homosexuálů, začal jednat.

Odpůrci registrovaného partnerství se totiž rekrutují ze dvou hlavních směrů. První semeniště tvoří lidé s omezeným společenským rozhledem (ne-li přímo inteligencí), kteří v podstatě ani nevědí o čem je řeč, ale proti *buzerantům* jsou jaksi z principu, chlap má mít ženskou a jakýpak copak. U nich je Paroubek zapsán tak dobře, že ho tento krok nemůže nikterak ohrozit. Sice ho nepochopí, ale sympatie neztratí, protože sice *ustoupil těm teploušům, ale podívej Máňo na toho mladého pana doktora Ratha, ten to vymete a bude ve zdravotnictví pořádek... *Druhou líheň představují křesťansko - konzervativní kruhy. Tam se Paroubek ani nemusí snažit, neboť tam mu sluchu nikdo nepopřeje, neb jejich příslušníci jsou pevně ukotveni v náručí křesťanských nebo (želbohu) občanských demokratů. 

Podpora registrovaného partnerství tudíž pro Paroubka nepředstavuje žádné zvláštní riziko: buď si může být jist, že přízeň neztratí a nebo nemá co by ztratil. Naopak mu může tento krok, bude-li úspěšný, získat cenné body u liberálnější částí společnosti. Ve všeobecném marasmu české politické scény je místo i pro impulsivní rozhodnutí typu "je to všechno na jedno brdo, ale socialisti aspoň prosadili ten zákon". A tohle je cílová skupina, kde ČSSD obecně a Paroubek zejména potřebuje každý hlas.

Ve světle shora uvedených témat je poměrně jasné, proč Paroubek [zakázal svým poslancům hlasovat proti přijetí zákona](http://zpravy.idnes.cz/domaci.asp?r=domaci&c=A051215_091337_domaci_ton).

**Relevantní odkazy:**

*   [Papež proti homosexuálnímu manželství - a já taky](/entry/article-20030806.aspx#142526) [www.partnerstvi.cz](http://www.partnerstvi.cz)