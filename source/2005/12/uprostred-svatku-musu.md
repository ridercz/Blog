<!-- dcterms:identifier = riderweblog#221 -->
<!-- dcterms:title = Uprostřed svátků musu -->
<!-- dcterms:abstract = Od doby, co jsem začal rozum brát, mám Vánoce spojené s tím, že se něco musí. -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2005-12-29T03:23:34.23+01:00 -->
<!-- dcterms:dateAccepted = 2005-12-29T03:23:34.23+01:00 -->

Od doby, co jsem začal rozum brát, mám Vánoce spojené s tím, že se něco *musí*. Volno ze školy, vánoční dárky, to bylo fajn. Ale člověk *musí* jíst kapra s bramborovým salátem (ryby nesnáším), *musí* si uklidit pokoj a *musí* se účastnit společné večeře s příbuznými, ačkoliv jinak se rodina u stolu nesejde, jak je rok dlouhý. Protože jsou Vánoce, svátky klidu, míru a rozzářených dětských očí.

O dárcích raději nemluvě. Ty moje se nakonec staly v naší rodině zdrojem trvalého veselí. Obvykle jsem tak okolo dvacátého prosince nakoupil v namátkou vybraném obchodě něco laciného, co jsem hromadně rozdal všem, které jsem byl povinován obdarovat, bez ohledu na věk a pohlaví. S velkým úspěchem se setkaly zejména hřebínky – všiváčky (za 20 haléřů kus) nebo držáky na smetáky, ze kterých jsem prozíravě odstranil návod k použití, takže rodina na způsob zábavné hry hádala, k čemu že se ten podivný, nepříliš kvalitní plastový výlisek, vlastně má použít.

S přibývajícím věkem jsem stále nerudnější a slovo *musíš* na mne působí čím dál tím nepříjemněji. S dárky je to pořád stejně špatné, zejména pokud je *musím* vymyslet na konkrétní datum. Když vidím věc, která by mohla potěšit někoho na kom mi záleží, prostě ji koupím a předám ihned. Především pak proto, že kdybych si ji schoval „na potom“, jednak na ni zapomenu a druhak ji najdu až při stěhování o dva roky později.

Za obzvláště opovrženíhodný nemrav považuji bezhlavé rozesílání prefabrikovaných vánočních a novoročních přání. Zdůrazňuji „bezhlavé“ a „prefabrikovaných“. S radostí popřeji několika přátelům, s nimiž jsem v kontaktu a pro které dokážu vymyslet nějaké osobní přání. Ale nesnáším, když mi čtyřiadvacátého prosince telefon pípá SMSkami od lidí, kteří tupě rozeslali tentýž text na všechna čísla, co mají uložená v telefonu.

Nevěřím, že člověk se kterým jsem se viděl asi dvakrát pracovně opravdu prahne po tom, popřát mi do nového roku. Spíš má pocit, že přece *musí* rozeslat novoroční přání, protože se to přece na vánoce sluší.

Nakonec jsem si naprogramoval telefon tak, aby na všechny SMSky s určitými klíčovými slovy odpovídal prefabrikovanou SMSkou se žádostí odesílateli, aby mne vyřadil ze svých vánočně-novoročních spamovacích seznamů. Doufám, že se mi obsah i formu podařilo vyladit tak, že příjemce naštvala natolik, že si na ni vzpomene i za rok, až ho popadne podobná posedlost. *Musí.*