<!-- dcterms:identifier = riderweblog#226 -->
<!-- dcterms:title = Its legal to be stupid. But some abuse the privilege. -->
<!-- dcterms:abstract = Zamyšlení nad letošní volební kampaní. -->
<!-- np9:categoryId = 2 -->
<!-- x4w:category = Lidé a jiná zvěř -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2006-04-23T23:49:49.937+02:00 -->
<!-- dcterms:dateAccepted = 2006-04-23T23:49:49.937+02:00 -->

Miluju dobrou reklamu. A nesnáším špatnou, která z lidí dělá blbce. To je důvod, proč mne politická reklama v českých zemích dlouhodobě odpuzuje. Po léta se české politické strany omezily na tváře svých lídrů a univerzální, vzájemně zaměnitelná hesla typu "klidná síla" nebo "s lidmi pro lidi". 

Některé volební slogany mají však kouzlo nechtěného. Kupříkladu u nového hesla socialistů mi vyloženě chybí hollywoodský dovětek "*od tvůrců trháků 'myslím to upřímně' a 'jsem sociální demokrat'*". Heslo "jistoty a prosperita" je stejně kouzelný oxymoron jako samotný pojem "sociální demokracie". Z prosperity může vzejít jistota, ale z jistot prosperita nikdy. Želbohu je dosti nepravděpodobné, že by to signifikantní části národa došlo, lidé se začínají chovat rozumně až po vyčerpání všech ostatních možností.

A pokud se týče těch tváří... Ono jest obecně těžko najít někoho, jehož obličej vypadá dobře i pokud má na výšku tři metry. V případě modelek a zpěváků populární hudby je pak takový obraz většinou dílem grafiků a Photoshopu, nežli matky přírody. Vůdci všech politických stran ale zřejmě ta *upřímnost* ještě nepřešla, takže nás bombardují tvářemi vyvedenými v olbřímích rozměrech a detailech mnohdy spíše surrealistických, než realistických. Takže musím svou lepší polovičku občas křísit ze šoku, do kterého upadne v okamžiku, kdy se na ni přímo proti výstupu z vagónu metra usměje dosud nederathizovaný pan doktor s motýlkem.

Kouzlo nechtěného funguje i jinak. Ondyno jsem zahlédl plakát s lákavě znějícími hesly typu "zavedeme výpověď bez udání důvodu". Výborně, řekl jsem si, ODS konečně zahájila pořádnou reklamní kampaň. Je dobře, že to říkají takhle natvrdo. Až podrobnější zkoumání odhalilo, že se jedná o anti-reklamu, patrně původem v Lidovém domě.

Vítězem mé soukromé soutěže o nejlepší volební kampaň je ovšem zatím Unie svobody a její originální a libertariánsky znějící [its-legal.us](http://www.its-legal.us/).

Ještě tak kdybych vám to věřil.