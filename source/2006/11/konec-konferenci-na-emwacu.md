<!-- dcterms:identifier = aspnetcz#120 -->
<!-- dcterms:title = Konec konferencí na EMWACu -->
<!-- dcterms:abstract = Konference WINNT-L, SQL-L a VSNET-L, hostované na EMWACu, jsem navštěvoval léta. Nejprve jako zdroj poučení, posléze jako zdroj inspirace, mimo jiné i pro tento web. Nyní jim je konec, alespoň tedy v podobě, v jaké je známe. Rýsuje se však jejich zdatný nástupce. -->
<!-- np9:categoryId = 6 -->
<!-- x4w:category = Akce a události -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2006-11-03T03:36:18.61+01:00 -->
<!-- dcterms:dateAccepted = 2006-11-03T03:36:18.61+01:00 -->

Konference WINNT-L, SQL-L a VSNET-L, hostované na EMWACu, jsem navštěvoval léta. Nejprve jako zdroj poučení, posléze jako zdroj inspirace, mimo jiné i pro tento web. Nyní jim je konec, alespoň tedy v podobě, v jaké je známe. Rýsuje se však jejich zdatný nástupce.

## Hradecká historie

Historie konferencí EMWACu započala na [Farmaceutické fakultě UK v Hradci Králové](http://www.faf.cuni.cz/). Těžko říct, proč zrovna tam vzniklo European Microsoft Windows NT Academic Center, ale pamětníci si jistě vzpomenou na e-mailové adresy v doméně *list.faf.cuni.cz*.

Později se EMWAC stal normální firmou a konference se přesunuly na doménu *lists.emwac.cz*. Někdy zhruba v té době jsme se také definitivně rozloučili se synchronizací s newsgroups jako *cz.comp.lang.basic.visual* a podobně.

Konference jako kvalitní, a po dlouhou dobu též jediný, informační zdroj utěšeně vzkvétaly a počet členů narůstal. Pravda, péče jejich vlastníka o konference spíše klesala: nikdo je aktivně nemoderoval, občas se server na pár dní odmlčel, archiv konferencí občas byl, občas nebyl...

## Nová doba

Včera do konferencí dorazilo oznámení, že se tyto od pondělka přesouvají na webová fóra [http://cs.emwac.cz/](http://cs.emwac.cz/), přičemž je nutno se znovu zaregistrovat a že e-mailový přístup zůstane zachován.

Ono "CS" ve webové adrese znamená "[Community Server](http://communityserver.org/)". Nutno mu přiznat, že se jedná asi o nejlepší ASP.NET diskusní server, který je k dispozici. Na druhou stranu, možná jsem konzervativní, ale myslím si, že ještě nikdo nevymyslel nic výrazně lepšího, než normální e-mailovou konferenci, případně newsovou diskuzní skupinu. Webová fóra jsou sice fajn pro nezávazné tlachání, ale pro odborné konference se příliš nehodí. CS sice podporuje e-mailové notifikace, ale po předchozích zkušenostech s mateřkou péčí EMWACu bych dal přednost něčemu méně komplikovanému.

Pozoruhodné také je, že při daném počtu uživatelů musela licence CS (protože EMWAC nepoužívá volně dostupnou verzi) stát řádově tisíce dolarů. Nevím, zda pro tento vcelku neziskový projekt šly z kapsy EMWACu nebo Microsoftu, ale obávám se toho druhého.

V každém případě, role následovníka "tradičních" konferencí se ujal Michal Bláha na svém Vývojáři (kde se již dělší dobu vyskytuje patrně nejkompletnější archiv všech zmíněných konferencí). Pokud se chcete přihlásit, [zde jsou podrobnější informace](http://www.vyvojar.cz/Články/tabid/103/ctl/ArticleView/mid/484/articleId/428/Novmailovkonferencenavyvoji.aspx). Já už tam jsem.