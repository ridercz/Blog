<!-- dcterms:identifier = aspnetcz#211 -->
<!-- dcterms:title = Jak jsem spouštěl nový videoarchiv -->
<!-- dcterms:abstract = Co všechno předcházelo publikaci dalších záznamů z akcí. Aneb cesta do pekel je dlážděná dobrými úmysly. -->
<!-- np9:categoryId = 6 -->
<!-- x4w:category = Akce a události -->
<!-- np9:authorId = 1 -->
<!-- np9:authorEmail = michal.valasek@altairis.cz -->
<!-- dcterms:creator = Michal Altair Valášek -->
<!-- dcterms:created = 2008-09-21T14:27:39.167+02:00 -->
<!-- dcterms:dateAccepted = 2008-09-21T14:27:39.167+02:00 -->

 Jedno z mých nejoblíbenějších úsloví zní, že *cesta do pekel je dlážděná dobrými úmysly*. V jeho duchu se snažím zpravidla mít úmysly spíše špatné, aby výsledný efekt odpovídal směru vynaloženého úsilí, ale občas mi to nedá a ozvou se zbytky takových vlastností jako dobré vychování, pomoc bližnímu, služba veřejnosti a tak všelijak vůbec. No, a podle toho to pak dopadá. Jako například, když jsem pojal úmysl oživit web [videoarchiv.altairis.cz](http://videoarchiv.altairis.cz/). 

Tedy, úplně původně jsem předpokládal, že na moji [výzvu](http://www.aspnet.cz/Articles/200-hledam-sponzory-pro-koupi-zarizeni-pro-nahravani-prednasek.aspx) nikdo nezareaguje a já budu mít klid. Nicméně [sponzoři se ozvali](http://www.aspnet.cz/Articles/201-pozvanka-na-nove-akce-plus-informace-o-zaznamech-z-nich.aspx), já jsem nakoupil zařízení a cirkus se rozjel. Upřímně řečeno, původní sestravu se nakonec vůbec nepodařilo rozjet, ale nakonec jsem to vyřešil zcela jiným způsobem, kombinací hardware a software a výsledek je uspokojivý. Dosud ještě trochu laboruji se zvukem (což je bohužel na jeho kvalitě dost poznat), ale i na tom se pracuje. Micosoft mezitím zrenovoval Akvárko a to by mělo pomoci.

Když jsem chtěl mírně upravit a znovu rozjet [videoarchiv.altairis.cz](http://videoarchiv.altairis.cz/) tak jsem zjistil, že nemám zdrojáky aplikace, kterou jsem kdysi zpráskal dohromady, takže jsem to celé musel napsat znova. Na notebooku už mám nainstalovaný SP1 na .NET Framework 3.5 a na serveru ne. Což jsem zjistil až po dvou hodinách laborování s tím, proč mi sakra na lokálním počítači fungují a na ostrém serveru nefungují update a delete z aplikace. A pak mně ještě lehl přenosný disk, na které jsem měl nahrané video a musel jsem to všechno rekomprimovat znovu.

Nicméně, vítězství je moje. V noci na dnešek jsem spustil novou podobu webu [videoarchiv.altairis.cz](http://videoarchiv.altairis.cz/) a přidal tam zatím dva nové záznamy. Na zpracování dalších se průběžně pracuje.

Dík patří všem, kdo přispěli, zejména sponzorovi záznamů, firmě [Kentico Software](http://www.kentico.cz/) a sponzorovi webu, počítačové škole [Gopas](http://www.gopas.cz/).