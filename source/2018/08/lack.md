<!-- dcterms:title = Hack the LACK -->
<!-- dcterms:abstract = Švédská společnost IKEA letos slaví 75 let od svého vzniku a v rámci oslav nabízí od 30. 8. do 5. 9. svůj stolek LACK se slevou za 169 Kč. Tenhle výrobek je nejenom ikonou značky, ale také oblíbeným základem všech možných kutilských projektů. Je snadno dostupný po celém světě, levný a jeho design je dostatečně jednoduchý na to, aby se na něm dalo snadno stavět. Proto jsem pro vás připravil přehled kutilských projektů, které lze na bázi stolku LACK postavit. -->
<!-- dcterms:creator = Michal Altair Valášek -->
<!-- dcterms:dateAccepted = 2018-08-28 -->
<!-- x4w:category = Bastlení -->
<!-- x4w:category = 3D tisk -->
<!-- x4w:pictureUrl = /perex-pictures/20180828-lack.jpg -->
<!-- x4w:pictureWidth = 150 -->
<!-- x4w:pictureHeight = 150 -->

Švédská společnost IKEA letos slaví 75 let od svého vzniku a v rámci oslav nabízí od 30. 8. do 5. 9. svůj stolek LACK se slevou za 169 Kč. Tenhle výrobek je nejenom ikonou značky, ale také oblíbeným základem všech možných kutilských projektů. Je snadno dostupný po celém světě, levný a jeho design je dostatečně jednoduchý na to, aby se na něm dalo snadno stavět. Proto jsem pro vás připravil přehled kutilských projektů, které lze na bázi stolku LACK postavit.

## Pomoc při sestavení

Sestavení stolku LACK je velmi jednoduché - spočítá v zašroubování čtyř šroubů. Ty mají ovšem dvě špice a jsou poměrně dlouhé, takže nezbývá, než trpělivě točit celou nohou. Pokud máte stolků sestavit povícero, je to nepříjemné. Začnu tedy projektem z vlastní zahrádky: [klíčem na nohy](https://www.thingiverse.com/thing:2981598). Na 3D tiskárně si vytisknete nástavec, který přesně pasuje na nohu LACK stolku. Pomocí šroubu M8 jej pak lze upnout do sklíčidla elektrické vrtačky resp. šroubováku.

## Stack the LACK

Krychli podobný tvar stolků LACK přímo vybízí k tomu, aby z nich byly sestavovány větší celky. Na Thingiverse najdete spoustu návodů, jak při stavění stolků na sebe dosáhnout větší stability. Mně se osvědčil [první model ze série Lack Attack](https://www.thingiverse.com/thing:2586887), která obsahuje celou řadu modifikací: přidání koleček, držáky pro osvětlení nebo prodlužovací přívod a další.

![LACK regál](https://www.cdn.altairis.cz/Blog/2018/20180828-lack-regal.jpg)

Nevyžaduje použití šroubů nebo jakoukoliv modifikaci stolků. Adaptér stačí navléknout na nohy horního stolku a zachytí se za hrany spodního. Původní model počítá pouze se stavěním do výšky. Proto jsem připravil [modifikovanou verzi](https://www.thingiverse.com/thing:3070403), která umí spojit několik stolků vedle sebe.

## Skříňky na 3D tiskárnu

Stolek LACK je také populární řešení pro výrobu skříněk na 3D tiskárny. Nelze samozřejmě nezmínit [oficiální konstrukci od Prusa Research](https://josefprusa.cz/jak-si-snadno-a-levne-vyrobit-box-na-3d-tiskarnu/), ale jsou i mnohé další. Některé nabízejí [spodní podávání filamentu](https://www.thingiverse.com/thing:2149072), jiné třeba [modularitu a různá rozšíření](https://www.thingiverse.com/thing:2012384) nebo [zvukovou izolaci](https://www.thingiverse.com/thing:2510532).

![LACK skříňka na 3D tiskárnu](https://www.cdn.altairis.cz/Blog/2018/20180828-lack-prusa.jpg)

## LACK rack

Nejenom 3D tiskem živ je člověk (o anthro koni nemluvě). Rozteč nohou stolku RACK dosti přesně odpovídá rozteči 19" skříní (racků). Ty se používají zejména pro počítačové a telekomunikační vybavení (servery, switche a další), ale i pro [audio a video techniku](https://www.ikeahackers.net/2016/07/lack-hifi-rack.html). Jsou nicméně docela drahé a pro domácí použití možná až zbytečně komplikované. 

![můj LACK rack](https://www.cdn.altairis.cz/Blog/2018/20180828-lack-rack.jpg)

A tak se zrodil [LACK rack](https://www.thingiverse.com/thing:3011303). Stačí vrtačka a pár šroubů a stolek za dvě stovky se změní v 9U rack. Řešení je to funkční, sám ho ke své plné spokojenosti používám. Pravda, není to řešení dokonalé: rozteč není přesná a nelze umístit úplně všechno, ale za tu cenu...

## Další nápady a drobnosti

Lack může sloužit i jako [úložiště pro Raspberry Pi a příslušenství](https://www.ikeahackers.net/2017/09/lack-raspberry-pi-case-storage.html) a nebo do něj můžete rovnou [vestavět herní konzoli na RPi založenou](https://www.geek.com/tech/create-a-raspberry-pi-arcade-using-ikeas-cheapest-table-1654241/), a to dokonce hned podle [několika návodů](https://blog.partyrama.co.uk/how-to-build-raspberry-pi-ikea-arcade-table/).

Poslouží i jako úložiště pro [LEGO kostky](https://www.ikeahackers.net/2015/11/ikea-lack-lego-table-built-storage.html) nebo do něj můžete [vestavět USB nabíječku](https://www.ikeahackers.net/2016/07/equip-lack-coffee-table-built-usb-charging-station.html). Můžete z něj udělat [svítidlo](https://www.ikeahackers.net/2015/06/lack-table-kitchen-ceiling-lighting.html) nebo [nekonečné zrcadlo](https://www.ikeahackers.net/2015/12/infinity-ikea-mirror.html).

Pokud se chystáte své výtvory stavět na nerovnou podložku, může se hodit [výškově nastavitelná noha](https://www.thingiverse.com/thing:2187583). Na drobnosti se hodí zásuvka, kterou lze vytvořit [z obecných košíčků](https://www.thingiverse.com/thing:2786896) nebo stylově [z krabice TROFAST](https://www.thingiverse.com/thing:2767910) z IKEA. Pokud by vám konstrukce nepřišla dostatečně robustní, můžete si [vytisknout dodatečné podpory](https://www.thingiverse.com/thing:2806837). Pokud vám přijde robustní až dost, můžete si vytisknout [držák na filament](https://www.thingiverse.com/thing:3011303).

Stolek IKEA LACK je konstantou DIY projektů a už přemýšlím, co vyrobím z dalších.
