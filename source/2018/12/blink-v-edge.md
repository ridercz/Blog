<!-- dcterms:title = Konec EdgeHTML uškodí všem -->
<!-- dcterms:abstract = Společnost Microsoft oznámila, že končí s vývojem vlastního vykreslovacího jádra EdgeHTML, které používá její prohlížeč Microsoft Edge a bude v budoucnu používat jádro Blink - stejné, jaké používá Chrome nebo třeba Opera. Její rozhodnutí je pochopitelné, ale nešťastné. Ve svých důsledcích poškodí všechny, včetně uživatelů. -->
<!-- dcterms:creator = Michal Altair Valášek -->
<!-- x4w:pictureUrl = /perex-pictures/20181205-blink-v-edge.png -->
<!-- x4w:pictureWidth = 150 -->
<!-- x4w:pictureHeight = 150 -->
<!-- x4w:category = IT -->
<!-- dcterms:dateAccepted = 2018-12-05 -->

Společnost Microsoft oznámila, že končí s vývojem vlastního vykreslovacího jádra EdgeHTML, které používá její prohlížeč Microsoft Edge a bude v budoucnu používat jádro Blink - stejné, jaké používá Chrome nebo třeba Opera. Její rozhodnutí je pochopitelné, ale nešťastné. Ve svých důsledcích poškodí všechny, včetně uživatelů.

![Statistiky prohlížečů 11/2018](https://www.cdn.altairis.cz/Blog/2018/20181205-stats-general.png)

Prohlížeč Edge se neuchytil. Podle statistik StatCounter.com měl v listopadu celkový tržní podíl 2,15 % a předstihl do s 2,81 % i stařičký Internet Explorer. Dominuje s 61,77 % Chrome, jedinou podstatnou konkurencí je Safari (výchozí prohlížeč na Mac OS a iOS, jinde nefunguje) s 15,09 %. Všechno ostatní se pohybuje pod 5%. 

![Statistiky prohlížečů na desktopu 11/2018](https://www.cdn.altairis.cz/Blog/2018/20181205-stats-desktop.png)

Když budeme brát pouze desktopy bez mobilů, má Google 72,38 %, Firefox 9,1 % a zbytek jsou drobné, Edge má 4 %. Pro Edge to vypadá bledě a žádná změna není na obzoru.

Microsoft s novým prohlížečem přišel pozdě a navíc postupoval pomalu. Nastupoval za dominance Chrome a vlastně nenabídl nic navíc, nedal uživatelům žádný důvod, proč by na něj měli přecházet. Ti kdo zůstali z libovolných důvodů věrní Internet Exploreru už mu zůstanou věrní na věky a proti ostatním prohlížečům nenabídl nic podstatného.

Jako důvod neúspěchu Edge se často uvádí také to, že dlouho nepodporoval žádná rozšíření (browser extensions) a ani teď jich není mnoho. Je ovšem otázkou, jak moc jsou pro běžné uživatele rozšíření potřebná. Nepodařilo se mi najít žádné aktuální statistiky, kolik uživatelů je používá. Poslední dostupné jsou mnoho let staré a mluví zhruba o třetině uživatelů Chrome a Firefoxu, kteří mají nainstalovanou alespoň jednu extension. To ale nevypovídá o její důležitosti, zejména protože v té době bylo módní, že si různé aplikace potajmu instalovaly "své" rozšíření, aniž by to uživatel aktivně dělal.

Pro mne osobně byly důvodem k opuštění Edge a útěk k Firefoxu problémy s kompatibilitou s některými weby. Každé vykreslovací jádro se chová trochu jinak a většina webů řeší dnes Chrome, Safari na iOSu a z historických důvodů většinou i Firefox. Čtyřprocentního otloukánka Edge řešil málokdo.

Vykreslovací jádro je klíčová část prohlížeče, která se stará o to, jak v něm budou webové stránky vypadat a jak se budou chovat. Prohlížeče využívající stejné jádro se chovají téměř stejně. Odlišnosti jsou ve věcech "mimo" - v uživatelském rozhraní, přídavných funkcích atd.

Ačkoliv je prohlížečů spousta, vykreslovacích jader je málo. Nejpoužívanější je Blink, součást projektu Chromium. To kromě Chrome využívá třeba Opera, Vivaldi nebo třeba vlastní browser od Seznamu. Vznikl jako odnož staršího projektu WebKit, který dodnes používá Safari. Pomineme-li končící EdgeHTML a dávno již mrtvé jádro Trident, které využívá Internet Explorer, zbývá jediná nezávislá platforma: jádro Gecko, které využívá Firefox.

Čímž se dostáváme k tomu, proč je rozhodnutí Microsoftu, jakkoliv pochopitelné, v důsledku špatné: vzniká monokultura. Že více než tři čtvrtiny tržního podílu obsáhne WebKit/Blink je z krátkodobého hlediska prospěšné, protože to usnadní práci autorům webů. Situace bude podobná, jako když kdysi všechno optimalizovali nejdříve pro Netscape a pak pro Internet Explorer. 

Nicméně z dlouhodobého hlediska nedostatek alternativ a konkurence sníží rychlost vývoje a inovací. Špatné je to také z hlediska bezpečnosti, protože případná chyba zasáhne příliš mnoho uživatelů a nebude reálná alternativa. Biti budou také uživatelé Firefoxu, protože se patrně stanou ještě menší menšinou, nehodnou pozornosti.

Celá operace má snad jenom jeden příjemný aspekt. Řada uživatelů se vyhýbá prohlížeči Chrome, protože jej vyvíjí Google, největší prodejce reklamy na světě, který už dávno opustil své motto "don't be evil" a míra jeho kontroly nad Internetem vzbuzuje obavy. Opera zase patří konsorciu Golden Brick Capital Private Equity Fund I Limited Partnership, které sdružuje čínské investory a obezřetnost z hlediska globální politiky i předchozí zkušenosti z jiných případů (třeba certifikační autorita StartCom) velí nespoléhat na čínské vlastníky více než je nezbytné.

Nový Edge s Blink jádrem, který by mohl být dostupný v jarním update Windows, by tak mohl být šancí pro uživatele, kteří chtějí používat mainstreamové jádro, ale nevěří Googlu ani Číně.
