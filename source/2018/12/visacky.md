<!-- dcterms:title = Rychlé a hezké jmenovky na dárky -->
<!-- dcterms:abstract = Před dvěma lety jsem z náhlé inspirace vyrobil zajímavé a jednoduché jmenovky/visačky na vánoční dárky. Letos mi došly a pracoval jsem na nové dávce. Napadlo mne návod na ně zveřejnit, aby se mohli inspirovat i ostatní. Pokud nemáte potřebné vybavení, nezoufejte - na konci článku najdete pozvánku na workshop, kde si budete moci přesně tyto visačky zdarma vyrobit. -->
<!-- dcterms:creator = Michal Altair Valášek -->
<!-- x4w:coverUrl = /cover-pictures/20181213-visacky.jpg -->
<!-- x4w:pictureUrl = /perex-pictures/20181213-visacky.jpg -->
<!-- x4w:pictureWidth = 150 -->
<!-- x4w:pictureHeight = 150 -->
<!-- x4w:category = Bastlení -->
<!-- dcterms:dateAccepted = 2018-12-13 -->

Před dvěma lety jsem z náhlé inspirace vyrobil zajímavé a jednoduché jmenovky/visačky na vánoční dárky. Letos mi došly a pracoval jsem na nové dávce. Napadlo mne návod na ně zveřejnit, aby se mohli inspirovat i ostatní. Pokud nemáte potřebné vybavení, nezoufejte - na konci článku najdete pozvánku na workshop, kde si budete moci přesně tyto visačky zdarma vyrobit. 

## Materiál a vybavení

Budete potřebovat následující materiál:

* **Barevný papír**, pokud možno poněkud s vyšší gramáží, nejlépe 120-160 g/m<sup>2</sup>. Lze použít i běžnou osmdesátku, ale visačky nevypadají hezky, jsou moc "hadrové". Těžší papír (200-250 g/m<sup>2</sup>) zase není vhodný, protože se s ním špatně pracuje.
* **Bílý papír**, běžný kancelářský 80 g/m<sup>2</sup>.
* **Lepidlo ve spreji**; lze použít i běžné lepidlo v tubě nebo "rtěnce", ale hůř se s ním pracuje.

Budete potřebovat také řezací plotter. Já používám Silhouette Cameo, ale lze použít jakýkoliv. Pokud řezací plotter nemáte, nepropadejte trudnomyslnosti - jeden máme v [PrusaLabu](https://www.prusalab.cz) a příští středu jsem tam připravil workshop, na kterém si tyto visačky bude moci vyrobit každý zájemce zdarma.

## Výrobní postup

Celá myšlenka je založena na vizuálním kontrastu barevného a bílého papíru a na jeho plasticitě. Výsledek, pokud se udělá dobře, působí promyšleným až luxusním dojmem. Pomocí téhle technologie jsem - k jeho naprosté spokojenosti - vyráběl třeba i svatební oznámení pro svého kamaráda.

![Návrh v Illustratoru](https://www.cdn.altairis.cz/Blog/2018/20181213-visacky-1.jpg)

Začal jsem tím, že jsem si v Adobe Illustratoru nakreslil tvar visaček. Jde o protáhlý obdélník se zaoblenými rohy. Dva jsem dal těsně vedle sebe a propojil je po kratší straně. Oba objekty jsem sloučil, aby zmizela prostřední spojovací čára. Tu jsem pak nakreslil zvlášť - v řezacím programu ji pak nastavím jako čárkovanou a budeme v tomto místě papír přehýbat.

Kolem této osy jsem symetricky umístil dva kulaté otvory o průměru 4 mm. Těmi protáhneme provázek, kterým se jmenovka přidělá k dárku. V levé části jsem udělal otvor ve tvaru obdélníka se zakulacenými rohy. Je umístěný trochu excentricky, pravý okraj, kde bude otvor pro provázek, je o něco širší.

Přes tento otvor jsem umístil vánoční motivy. Jsou o něco větší než otvor, aby měly za co držet. Ze všeho jsem udělal jeden objekt, aby se to dobře řezalo. Soubor jsem poté vyexportoval do formátu DXF, protože s tím umí pracovat program pro můj plotter.

![Návrh v Silhouette Studio](https://www.cdn.altairis.cz/Blog/2018/20181213-visacky-2.jpg)

Tento DXF soubor jsem načetl do programu Silhouette Studio, který slouží k ovládání řezacího plotteru. Celý návrh by šel udělat přímo v něm, ale já pracuju raději s Illustratorem. Ve Studiu jsem jenom změnil svislé čáry na čárkované, aby se tam dala visačka snadno přeložit.

![Vyřezávání na plotteru](https://www.cdn.altairis.cz/Blog/2018/20181213-visacky-3.jpg)

Tvary jsem vyřezal z tužšího barevného papíru na plotteru. Na jednu A4 se jich pohodlně vejde šest. Dále jsem si vyřezal obdélníčky z bílého papíru, které jsou jenom o málo větší, že obdélníkový otvor (na každé straně o 2 mm). To jsem z vrozené lenosti udělal také na plotteru, ale dají se nařezat i ručně nebo nastříhat nůžkami.

![Použití lepidla ve spreji](https://www.cdn.altairis.cz/Blog/2018/20181213-visacky-4.jpg)

Barevné části jsem rozložil na podložku, kterou je možné vyhodit a nastříkal jsem je lepidlem ve spreji. Lze použít i běžné lepidlo v tubě nebo tyčince, ale použití spreje zajišťuje stejnoměrnou vrstvu a pokrytí až do krajů.

![Vložení bílé části](https://www.cdn.altairis.cz/Blog/2018/20181213-visacky-5.jpg)

Do lepkavé barevné části jsem vložil bílý papír tak, aby zakrýval vyříznutý otvor. S jeho pozicí není nutné dávat si velkou práci, stačí aby zakrýval vyříznutý otvor a naopak nezakrýval kruhový otvor pro provázek.

![Hotové jmenovky](https://www.cdn.altairis.cz/Blog/2018/20181213-visacky-6.jpg)

Poté stačí papír přehnout podle přerušované čáry (jde to snadno a přesně, takže vše pěkně lícuje) a vše přitisknout k sobě. Jmenovky jsou hotovy.

Lze vyrobit i inverzní variantu, kdy se jako "obal" použije bílý papír a jako vnitřek pastelově barevný papír. 

Na vnitřní část pak stačí napsat jméno obdarovaného.

Všechny použité soubory [si můžete stáhnout](https://www.cdn.altairis.cz/Blog/2018/20181213-visacky.zip). Archiv obsahuje následující soubory:

* `visacky.ai` je originál v Adobe Illustratoru,
* `visacky.dxf` jsou tatáž data vyexportovaná jako DXF,
* `visacky_barevne.studio3` je vnější (barevná) část připravená k výřezu v programu Silhouette Studio,
* `visacky_bile.studio3` je vnitřní (bílá) část.

## Zvu vás na otevřenou středu v PrusaLabu

Nemáte doma řezací plotter? 3D tiskárnu? Vyřezávací a gravírovací laser? CNC soustruh nebo frézu? Celou řadu dalších nástrojů a přístrojů? Snadná pomoc: přidejte se k PrusaLabu.

PrusaLab je otevřená DYI dílna (makerspace) při firmě Prusa Research, která v pražských Holešovicích vyrábí nejlepší 3D tiskárny na světě. Každou středu si kdokoliv může přijít prostory prohlédnout a seznámit se s možnostmi, které mu členství přinese. V labu se konají též rozličné workshopy a školení.

Příští středu večer (cca. 18-20 hod.) tam budu mít hned dva. V rámci jednoho si za 100 Kč budete moci vyrobit vánoční stromeček se spoustou svítivých diod a naučit se pájet. Je to snadné a nebojte se toho, i když jste to nikdy nedělali. Zvládla to nejenom moje sedmiletá dcera Alex, ale dokonce i Bára, která v labu dělá marketing. Oběma se to povedlo na první pokus.

Druhý workshop bude právě výroba jmenovek podle výše uvedeného návodu. Podrobnější informace najdete na [webu](https://www.prusalab.cz) a [facebookové stránce](https://www.facebook.com/PrusaLab/) PrusaLabu.