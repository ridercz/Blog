<!-- dcterms:title = Co si počne Huawei "bez Androidu"? -->
<!-- dcterms:abstract = Podle zprávy agentury Reuters společnost Google přerušila spolupráci s Huawei. Což pro výrobce telefonů založených na platformě Android znamená docela zásadní problém. Je to součást systematického tažení americké vlády proti čínské firmě. Jaké dopady to bude mít na uživatele telefonů Huawei po celém světě, včetně České republiky? -->
<!-- dcterms:creator = Michal Altair Valášek -->
<!-- x4w:pictureUrl = /perex-pictures/logo-huawei.png -->
<!-- x4w:pictureWidth = 150 -->
<!-- x4w:pictureHeight = 150 -->
<!-- x4w:coverUrl = /cover-pictures/20190318-ex-oriente-lux.jpg -->
<!-- x4w:coverCredits = Anton Strogonoff via Flickr, CC BY -->
<!-- x4w:category = Bezpečnost -->
<!-- dcterms:dateAccepted = 2019-05-21 -->

Podle zprávy agentury Reuters společnost Google přerušila spolupráci s Huawei. Což pro výrobce telefonů založených na platformě Android znamená docela zásadní problém. Je to součást systematického tažení americké vlády proti čínské firmě. Jaké dopady to bude mít na uživatele telefonů Huawei po celém světě, včetně České republiky?

V první řadě je nutno říct, že nejde o rozhodnutí Google. Tento krok je reakcí na to, že americké ministerstvo obchodu umístilo Huawei a přibižně 70 souvisejících firem na "Entity list", čtvrtou přílohu k části 744 Export Administration Regulations. Tedy na jakousi černou listinu firem, s nimiž nesmí americké subjekty obchodovat, resp. k tomu potřebují zvláštní licenci. Na této listině se nacházejí subjekty, u nichž je podezření z výroby zbraní hromadného ničení, podpory terorismu nebo "jiných aktivit poškozujících národní bezpečnost Spojených států a/nebo jejich zahraniční politiku".

Toto rozhodnutí znamená, že žádná americká firma v podstatě nesmí s Huawei spolupracovat, prodávat jim zboží, předávat informace a podobně. Týká se to tedy nejenom Google, ale i výrobců čipů jako je Intel, Broadcom nebo Infineon, i menších firem, které dodávají třeba speciální softwarové komponenty.

Znamená to, že Huawei nebude moci vyrábět telefony s Androidem? Ano i ne. Operační systém Android je open source projekt a může ho používat kdokoliv. Je distribuován pod licencí Apache 2 a kdokoliv si může stáhnout zdrojové kódy Androidu a nainstalovat na své zařízení. Jenomže to se týká pouze holého operačního systému. Velká část funkcí, které od současného smartphone očekáváme, není součástí AOSP, ale je součástí balíku Google Play Services, který je uzavřený a Google ho licencuje dle svého vlastního uvážení.

Balík Google Play Services obsahuje nejenom aplikace od Google, ale i celou řadu API, které jsou důležité pro ostatní aplikace - např. Location API. Zařizuje také přístup do oficiálního Google Play Store, ze kterého si uživatelé mohou instalovat další aplikace. Navíc Google zastavil vývoj řady aplikací v AOSP a přesunul je do Play Services, což bylo i jedno z témat antitrustového řízení v rámci EU. Google přestal vyvíjet řadu klíčových součástí systému - od softwarové klávesnice přes kalendář, přehrávač hudby, prohlížeč obrázků, e-mailového klienta… a ty zůstávají někde na úrovni Androidu 4.0. Jejich modernější alternativy může výrobce získat pouze tehdy, pokud podepíše proprietární licenční smlouvu s Googlem. A právě přístup ke Google Play Services firma Huawei ztratí. Stejně jako nadstandardní podporu, kterou jako jeden z největších výrobců hardware měl.

Co to pro něj znamená? Všechno a nic. Neznamená to, že by okamžitě musel přestat vyrábět mobily s Androidem. Už teď se jeho modely pro distribuci uvnitř Číny bez služeb Google obejdou. Huawei si - stejně jako jiní čínští výrobci - vytvořil vlastní alternativy. Má vlastní služby, vlastní app store… Otázkou ovšem je, zda se s nim spokojí třeba zákazníci v Evropě. 
Zda bude zájem o mobily, které nemají Google Maps, hlasového asistenta a zejména oficiální app store a aplikace v něm. 

Krok Trumpovy administrativy může pro Huawei znamenat velkou čáru přes rozpočet a zákazníky v USA přitom příliš neovlivní. Huawei tam nikdy ve spotřební elektronice (na rozdíl od ČR a Evropy) silnou pozici neměla a poslední dobou se z trhu stáhla úplně.

Co tento krok americké vlády znamená pro majitele současných modelů telefonů Huawei? Přijdou o aplikace a o podporu? Současní majitelé nepřijdou o své aplikace ani o jejich aktualizace, které se instalují pomocí Google App Store. S aktualizacemi operačního systému jako takového je to méně jasné a hodně záleží na Huawei, jak se k tomu postaví, protože aktualizace systému samotného závisí z větší části na spolupráci výrobce a operátorů, nikoliv Google.

Tento krok je dalším tahem v dlouhodobém tažení proti velkým čínským firmám, které jsou pokládány za bezpečnostní riziko. V souvislosti s nimi se často zmiňuje také "obchodní válka" mezi USA a Čínou, ale bylo by chybou je vykládat pouze jako věc této války. Na bezpečnostní rizika závislosti na čínských technologií upozorňují odborníci i tajné služby už deset let. Je smutné - i když svým způsobem příznačné - že si tohoto varování politici a administrativa všimli až ve chvíli, kdy se hodí i z jiných důvodů.

Často slýcháme, že podobná omezení jsou vůči Huawei nefér, že je nevinnou obětí obchodní války a podobně. Podobná argumentace představuje jistou míru politické naivity, protože operovat v tomto oboru tím, co je a co není fér je… nerelevantní. Je možné, že Huawei to "schytává" poněkud neoprávněně, ale to je cena, kterou teď musí zaplatit za dlouhodobou podporu čínského státu, se kterým je neoddělitelně spjat a díky němuž dokázal vůbec vzniknout a vyrůst.

Kromě toho se dá říci, že Čína dostává ochutnat své vlastní medicíny, kterou aplikuje dlouhodobě. Obrovský čínský trh je pro většinu amerických (resp. západních) firem dlouhodobě uzavřený. Působení západních společností jsou systematicky kladeny administrativní, politické a další překážky. Domácí čínské firmy přitom profitují z platforem, které západní společnosti vytvořily.
