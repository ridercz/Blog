<!-- dcterms:title = Se Zásilkovnou spouštíme nový technologický kanál Z-TECH -->
<!-- dcterms:abstract = Možná jste si povšimli, že v uplynulých několika měsících má kreativní činnost poněkud poklesla, článků na tomto blogu bylo minimum, videa na mém YouTube žádná...  Po dlouhé době příprav, natáčení a střihu je to zde: spouštíme nový technologický YouTube kanál Z-TECH. A začínáme bezplatným školením 3D modelování v OpenSCADu. -->
<!-- dcterms:creator = Michal Altair Valášek -->
<!-- x4w:pictureUrl = /perex-pictures/logo-ztech.svg -->
<!-- x4w:pictureWidth = 150 -->
<!-- x4w:pictureHeight = 150 -->
<!-- x4w:coverUrl = /cover-pictures/20210817-ztech-launch.jpg-->
<!-- x4w:category = Z-TECH -->
<!-- x4w:category = Bastlení -->
<!-- x4w:category = 3D tisk -->
<!-- dcterms:dateAccepted = 2021-08-17 -->

Možná jste si povšimli, že v uplynulých několika měsících má kreativní činnost poněkud poklesla, článků na tomto blogu bylo minimum, videa na mém YouTube žádná...  Po dlouhé době příprav, natáčení a střihu je to zde: spouštíme nový technologický YouTube kanál Z-TECH.

## Nový YouTube kanál Z-TECH

Projekt Z-TECH mi umožní dělat profesionálně to, co miluju a léta dělám ve volném čase amatérsky: vytvářet věci a učit to ostatní. Možná bych měl napsat "inspirovat ostatní", to je teď v módě. Jenomže já nechci lidi jenom "inspirovat". Chci vás něco konkrétního naučit, dát vám vědomosti a dovednosti, které budou moci využít k tomu, abyste vytvořili to, co sami chcete, po čem toužíte. Protože lidská kreativita je jedinou obranou proti úpadku, je to nenahraditelná hybná síla pokroku.

Na kanále Z-TECH vás každý týden čekají (nejméně) dvě videa se zajímavým technologickým obsahem. Rozsah témat je velmi široký a vejde se do něj vše, co je zajímavé a týká se technologií. Co je připraveno a co je pro nejbližší budoucnost v plánu?

* Prvním tématem je **3D modelování v OpenSCADu a 3D tisk**. V tuto chvíli je pro vás připraveno přes dvacet dílů seriálu, v němž vás postupně naučím vše, co OpenSCAD umí. Vycházím přitom ze svého úspěšného školení na stejné téma, které jsem aktualizoval, rozšířil a díky Zásilkovně ho dávám zdarma k dispozici každému. Podívejte se na [úvodní díl](https://youtu.be/7562pU6gDyo), další pokračování budou vydávána každé úterý. Zaregistrujte se taky [k bezplatnému školení](https://go.ztech.cz/OPENSCAD), kde ke každému videu bude praktické cvičení (hands-on lab).
* Dalším tématem bude **programovací jazyk C# a platforma .NET**. Používá ho spousta lidí, ale mnoho z nich hodně omezeně nebo zastarale. C# je tady s námi dvacet let a za tu dobu se hodně změnil a rozrostl. Druhý seriál, který bude vycházet ve čtvrtek, se bude věnovat novinkám v něm. Tedy, novinkám... některé novinky jsou už deset let staré, ale pro mnoho lidí jsou stále překvapením. Podíváme se na to, jak se C# postupně vyvíjel k současné verzi a jak ho doopravdy pochopit a také co nás nejspíš čeká v budoucnu.
* Jsem profesionálním paranoikem, takže logické téma je i **kybernetická bezpečnost** pro běžné uživatele a profesionály. Ukážu vám, jak nepřijít o soukromí a o data.
* Řeč bude také o **mikroelektronice**. Jednočipy, Arduino a podobné hračky. Zásilkovna provozuje samoobslužné Z-boxy, tak se podíváme jak vlastně fungují a naučím vás, jak si postavit vlastní "Z-box" ovládaný přes Bluetooth z mobilu.

**Pokud vás tohle všechno - anebo alespoň něco z toho - zajímá, navštivte [kanál Z-TECH na YouTube](https://www.youtube.com/channel/UCsfmvtiR2GSTYAeUvl1BvGA) a přihlaste si odběr nových videí, ať vám nic neuteče.**

## Proč Zásilkovna

Producentem (to je ten, kdo to celé platí :-) kanálu Z-TECH je Zásilkovna. Většina lidí (včetně mne) Zásilkovnu vnímá jako takovou lepší poštu, kde se tolik nevzteká u přepážky. Ale Zásilkovna je především technologická společnost. O to, abyste se při vyzvedávání zásilky vztekali méně než u státní pošty se stará sofistikovaný software, roboti, třídící linky a spousta zajímavých techologií. Rád bych vám je postupně na kanálu Z-TECH představil.

Na Zásilkovně je podle mne úžasné to, že její technika a software má bezprostřední fyzický dopad. Jako programátor jsem obvykle zvyklý na to, že moje práce se projeví tím, že se někde něco ukáže na obrazovce. Ale tady je to něco jiného, protože veškeré změny jsou hned vidět ve fyzické podobě doručování zásilek.

Zásilkovna navíc obrovským tempem roste a nabízí spoustu příležitostí. Má [neukojitelný hlad po technických lidech](https://ats.nalgoo.com/en/gate/packeta/positions/). Hledá programátory v kdečem (od PHP po .NET, od Windows přes iOS a Android po cloud), databázisty, IT profesionály...

Myslím že to je přesně ten pravý partner, se kterým lze vytvořit něco zajímavého a užitečného, co na českém Internetu ještě nebylo. Pojďme do toho!