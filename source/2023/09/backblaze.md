<!-- dcterms:title = Backblaze zdražuje: poslední šance předplatného za starou cenu -->
<!-- dcterms:abstract = Moje oblíbená služba Backblaze bude od 3. října zdražovat. I tak zůstane velice výhodnou službou, ale nyní máte poslední šanci na nákup předplatného za starou cenu. -->
<!-- dcterms:creator = Michal Altair Valášek -->
<!-- x4w:coverUrl = /cover-pictures/20230925-backblaze.jpg -->
<!-- x4w:pictureUrl = /perex-pictures/logo-backblaze.svg -->
<!-- x4w:pictureWidth = 150 -->
<!-- x4w:pictureHeight = 150 -->
<!-- x4w:category = IT -->
<!-- dcterms:date = 2023-09-25 -->

Nestává se moc často, že bych dělal reklamu komerčním službám, zejména pak neplacenou. Nicméně je pár firem, kde rád udělám výjimku a [Backblaze](https://altair.is/backblaze) je jedna z nich. Je to geniální řešení pro osobní zálohování. Jak funguje? Jednoduše: nainstalujete si jejího klienta a on zazálohuje celý váš počítač do cloudu. Zálohuje všechno co mu výslovně nezakážete, takže nemusíte složitě vybírat co se bude zálohovat. A stojí to fixní částku, která nezáleží na objemu uložených dat.

## Stará a nová cena

Od 3. října Backblaze zdražuje. I po zdražení zůstane velice výhodnou službou, ale nyní máte poslední možnost si koupit předplatné za starou cenu:

Délka předplatného | Dosud | Dosud/měs. | Nově | Nově/měs.
------------------ | ----: | ---------: | ---: | --------:
**1 měsíc**        | $7    | $7.00      | $9   | $9.00
**1 rok**          | $70   | $5.83      | $99  | $8.25
**2 roky**         | $130  | $5.42      | $189 | $7.88

I s novým předplatným se bavíme o částce okolo 180 Kč měsíčně, což je cena tří levných kafí na benzínce. To mi za kompletní zálohu počítače přijde stále jako přijatelná cena.

Navíc s novými tarify se prodlužuje doba úschovy historických kopií ze 30 dnů na 1 rok; to u těch předchozích šlo za dvoudolarový příplatek.

Až do pondělka ale máte možnost si koupit předplatné za stávající cenu a to až na dva roky dopředu. Pokud tak učiníte přes odkaz [https://altair.is/backblaze](https://altair.is/backblaze), dostanete měsíc služeb zdarma navíc (a já taky, je to affiliate link).

## Mějte na paměti

**Backblaze je záloha, ne úložiště,** takže ukládá kopii vašich dat, která máte lokálně. Nemůžete si uložit data jenom tam, ani neslouží k synchronizaci nebo vzdálenému přístupu k datům, jako služby typu OneDrive nebo DropBox. Společnost Backblaze nabízí i cloudové úložiště B2, ale to není zahrnuto v ceně paušálu, stojí to $5/TB/měs. 

**Prvotní upload může trvat velmi dlouho,** v závislosti na objemu uložených dat a rychlosti uploadu vašeho připojení k Internetu. Následné zálohy jsou změnové, takže už se přenášejí jenom přírůstky.

**Backblaze zálohuje pouze lokální disky,** tedy všechno "co má písmenko". Nezálohuje síťová úložiště typu NAS apod. Umí zálohovat externí disky připojené přes USB, ale musíte je (po prvotním zálohování) připojit alespoň jednou za měsíc. Viz [informace na webu Backblaze](https://help.backblaze.com/hc/en-us/articles/217665398-Backing-up-External-Hard-Drives). Pokud chcete zálohovat NAS, [u některých typů je to možné](https://www.backblaze.com/cloud-storage/solutions/nas-backup), ale ne v ceně paušálu, stojí to $5/TB/měs.

**Data můžete před zálohou zašifrovat vlastním klíčem,** takže ani provozovatel služby neví, co zálohuje. Nicméně pokud data chcete obnovit, musíte mu klíč sdělit.

**Backblaze ukládá i historické kopie vašich dat,** tedy všechny verze za posledních 30 dnů (a od října bude možné to bezplatně prodloužit na jeden rok). Znamená to, že dokáže obnovit i omylem smazaná nebo přepsaná data. Díky tomu představuje velice dobrou ochranu proti ransomware - šifrovacím virům a podobné havěti.

**Backblaze Personal Backup je určen pro osobní počítače.** Backblaze nabízí i řešení pro servery, síťová úložiště a podobně. Nicméně Personal Backup může být dobré řešení i pro malou firmu, pokud dokáže všechna data nasynchronizovat na jeden počítač (např. pomocí OneDrive atd.) a ten pak zálohovat.