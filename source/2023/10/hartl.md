<!-- dcterms:title = Návrh na udělení státního vyznamenání ing. Karlu Hartlovi -->
<!-- dcterms:abstract = Dne 28. října se tradičně udělují státní vyznamenání. Kromě toho uplynul právě měsíc od smrti ing. Karla Hartla, "otce" plemene československý vlčák. Podal jsem prezidentu republiky návrh na to, aby mu byla udělena medaile Za zásluhy in memoriam. Pokud s mým návrhem souhlasíte, můžete se k němu připojit. -->
<!-- dcterms:creator = Michal Altair Valášek -->
<!-- x4w:coverUrl = /cover-pictures/20231028-hartl.jpg -->
<!-- x4w:pictureUrl = /perex-pictures/20231028-hartl.jpg -->
<!-- x4w:pictureWidth = 150 -->
<!-- x4w:pictureHeight = 150 -->
<!-- x4w:category = Lidé a jiná zvěř -->
<!-- dcterms:date = 2023-10-28 -->

Dne 28. října se tradičně udělují státní vyznamenání. Kromě toho uplynul právě měsíc od smrti ing. Karla Hartla, "otce" plemene československý vlčák. Podal jsem prezidentu republiky návrh na to, aby mu byla udělena medaile Za zásluhy in memoriam. Pokud s mým návrhem souhlasíte, můžete se k němu připojit.

* [Text mého návrhu](https://www.cdn.altairis.cz/Blog/2023/20231028-hartl-navrh.pdf)

Ing. Hartl byl významným českým kynologem a jedním ze zakladatelů české pracovní a služební kynologie. Tedy oboru, ve kterém je Česká republika dodnes na celosvětové špičce. Do historie se ale nesmazatelně zapsal jako otec nového psího plemene, československého vlčáka.

<figure>
    <img src="https://www.cdn.altairis.cz/Blog/2023/20231028-hartl-portret.jpg" alt="Fotografie" />
    <figcaption>Ing. Karel Hartl na bonitaci Klubu chovatelů československého vlčáka, 10. 4. 2004</figcaption>
</figure>

V roce 1958 zahájil v chovatelské stanici Pohraniční stráže chovatelský experiment spočívající ve zkřížení německého ovčáka a vlka. Jeho konečným důsledkem byl vznik nového plemene. Ing. Hartl byl po několik desítek let jeho průvodcem a jeho snahy byly završeny v roce 1989, kdy byl československý vlčák uznán mezinárodní kynologickou federací (FCI) jako standard č. 332, jehož je autorem. To, samo o sobě, je úspěch ojedinělý v mezinárodním měřítku.

Československý vlčák je dnes plemeno životaschopné, úspěšné a přiměřeně populární. Československé vlčáky dnes najdeme po celém světě, kde přispívají k popularitě České republiky jakožto své pravlasti. To je dalším velkým úspěchem, na němž měl Ing. Hartl velký podíl – ne všechna historicky „nová“ plemena se ukáží jako dlouhodobě životaschopná, s dostatečným počtem jedinců.

Kromě toho je Ing. Karel Hartl autorem celé řady odborných kynologických publikací, článků a několika knih. I ty, stejně jako plemeno, jež vytvořil, obstály v testu času, protože teze v nich obsažené se používají dodnes. Byl významným rozhodčím exteriéru psů a zůstal jim věrný až do konce života. Účastnil se akcí Klubu chovatelů československého vlčáka i v pokročilém věku, jak jen mu zdravotní stav dovoloval.

Jsem přesvědčen, že se Ing. Karel Hartl zasloužil o kynologii, o unikátní psí plemeno a že se zasloužil o Českou republiku, a proto jsem požádal prezidenta republiky, aby využil své pravomoci a udělil mu medaili Za zásluhy.

Ing. Karel Hartl se narodil 14. srpna 1924 a zemřel 28. září 2023, ve věku nedožitých sta let. Udělení státního vyznamenání in memoriam v roce stého výročí jeho narození by bylo hezkým symbolickým oceněním jeho celoživotní práce.

<figure>
    <img src="https://www.cdn.altairis.cz/Blog/2023/20231028-svod-20040410.jpg" alt="Fotografie" />
    <figcaption>Ing. Karel Hartl při svodu mé první vlčandy, Esty Kanýčo, 10. 4. 2004</figcaption>
</figure>

## Připojte se k návrhu

**Návrh na udělení státního vyznamenání může podat kdokoliv. Pokud souhlasíte s tím mým, můžete se k němu připojit.** Není na to žádný formulář nebo formální postup. Můžete k tomu použít mimo jiné [kontaktní formulář na webu Kanceláře prezidenta republiky](https://www.hrad.cz/cs/napiste-prezidentovi), e-mailovou adresu [posta@hrad.cz](mailto:posta@hrad.cz), datovou schránku (`9hjaihw`) nebo [klasickou poštu](https://www.hrad.cz/cs/kontakty).

Není předepsána žádná specifická formulace, ale můžete použít třeba tuto:

> Vážený pane prezidente,
>
> připojuji se k návrhu Michala A. Valáška ze dne 28. října 2023 a navrhuji, abyste ing. Karlu Hartlovi udělil medaili _Za zásluhy_. Ing. Hartl se zasloužil o rozvoj nejenom české ale i světové kynologie a podílel se na vzniku plemene Československý vlčák a tím se zasloužil o Českou republiku.
>
> S pozdravem,
>
> Jméno, Příjmení